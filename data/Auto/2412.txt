Bendrieji patarimai žiūrovams „Samsonas Rally Rokiškis“ tokiu formatu organizuojamas pirmą kartą ir žiūrovai dar neturi savo numatytų ar pamėgtų stebėjimo vietų, todėl organizatoriai primygtinai rekomenduoja vadovautis jų paruoštomis žiūrovų zonomis, kurios parengtos siekiant užtikrinti ir parkavimo patogumus, ir stebėjimo įdomybes. Varžybų stebėjimas iš numatytų zonų leis ne tik laiku pamatyti įdomiausius lenktynių vaizdus, bet ir leis paįvairinti stebėjimą pervažiuojant į kitas zonas. Būtent galimybė saugiai ir patogiai priparkuoti automobilį užtikrins mobilumo galimybes. Be to, ieškant individualių stebėjimo vietų žiūrovai susidurs su saugumo ir laiko sunkumais. Daugelyje greičio ruožų kelkraščiai duobėti o pievos šalia kelių – nenušienautos. Todėl patogiai pasistatyti automobilių praktiškai nelabai yra kur. Taip be reikalo gaištama ir rizikuojama iš vis nepamatyti varžybų, nes beprasmiškiems važinėjimams nebus laiko. Ralis organizuotas labai kompaktiškai, tiek laiko, tiek erdvės atžvilgiu. Atstumai tarp ruožų – nedideli ir sportininkai negaiš laiko tuštiems važinėjimams, todėl spėti paskui juos iš vieno ruožo į kitą nebus realių galimybių. Testinis greičio ruožas (Shakedown) Patys nekantriausi galės susipažinti su sportininkais jau testiniame greičio ruože. Tai 4,33 kilometrų ilgio keliukas, kuris prasideda už maždaug 5 kilometrų nuo Rokiškio Steponių link. Pravažiavus šią gyvenvietę, pamatysite ruožo startą (keliukas į kairę nuo kelio). Siauras miško keliukas eina tarp malkų rietuvių ir kitokių natūralių kliūčių. Matomumas ir sportininkams, ir žiūrovams – nedėkingas, nebent privažiuotumėte šoniniais keliukais iš jau minėtos Steponių gyvenvietės. Finišas netoli motokroso trasos. 1 greičio ruožas – „Miliūnai“ Ilgis – 7,68 km Koordinatės : Startas E ‐ 25º 37'45,2“, N‐ 56 º 01'39,7“ Finišas E – 25º 31'40,7“, N‐ 56º 01'17,6“ Pirmo automobilio startas – 16:20 Tai mišrus greičio ruožas, nes 3 kilometrus sportininkai lėks asfaltiniu keliu ir tik po to įsuks į siaurą miško kelią. Asfaltinė ruožo dalis padengta nelabai kokybiška danga ir praktiškai nėra kelkraščių, todėl sportininkai neturės didelių galimybių „pjauti“ posūkius. Įdomybės prasideda nuo pat starto (750 metrų), kur kelis posūkius galima stebėti nuėjus pėsčiomis ir nelendan savo automobiliu į trasą. Tačiau, ko gero, įdomiausia būtų stebėti „S“ tipo posūkius pačioje Miliūnų gyvenvietėje (1,5 kilometro nuo starto). Pasibaigus asfaltui (3 kilometre) staigus nusukimas į miško keliuką, kuriuo neretai važinėja miškininkų vilkikai. Likusi greičio ruožo dalis nepatogi stebėjimui, nes keliukas eina mišku ir žiūrovams matomumas ribotas. Stebėti miško dalį galima atvažiavus nuo Steponių ar Deksnių, iki atviresnių sankryžų su greičio ruožu. Tačiau saugiausias ir rekomenduojamas variantas – privažiuoti prie finišo ir ten palikus automobilius pėsčiomis paeiti iki žiūrovų zonos (vos keli šimtai metrų).  2-3 greičio ruožas „Ruzgai“ Ilgis – 11,79 km Koordinatės : Startas E‐ 25º 41'20,1“, N‐ 56º 01'16,1“ Finišas E – 25º 43'33,3“, N‐ 56º 01'50,2“ Pirmo automobilio startas GR-2 – 16:50 Pirmo automobilio startas GR-3 – 18:20 Tai pakankamai ilgas greičio ruožas ir jis bus važiuojamas 2 kartus. Septintame kilometre numatyta žiūrovų zona. Būtent ten ir vertėtų planuoti stebėti varžybas. Patiems aktyviausiems derėtų prisiminti tokius gyvenviečių pavadinimus kaip Vyžuona, Veduviškis, Pašiliai, Šikšniai, Lukštai, Gyliai. Startas ant siauro žvyrkelio, bet tuoj po starto sportininkai nusuka į mišką. Danga gana minkšta o kelias siauras, todėl ir vietos žiūrėjimui – ribotos. Nėra nei kur pasistatyti automobilį, nei toli matyti. Nebent sankryžos ar palaukės. Galimas privažiavimas nuo Vyžuonų gyvenvietės (Juodupės kelio). Ten keli įdomesni posūkiai pačioje gyvenvietėje ir paėjus kelis šimtus metrų į abi puses. Visgi ir patogiausia, ir įdomiausia bus ralį stebėti iš paruoštos žiūrovų zonos Veduviškio gyvenvietėje. Turėtų pakakti ir parkavimo vietų, ir bus kur akis paganyti: kalniukai, tramplinai ir posūkių pynės neleis nuobodžiauti. Be to, toks pasirinkimas suteikia galimybę pervažiuoti į kitas vietas tada, kai tik užsimanai. Po Veduviškio prasideda platesnis žvyrkelis, nestokojantis ir tiesesnių atkarpų, kuriose organizatoriai įrengė greičio mažinimo zonas. Dar viena vieta, verta žiūrovų dėmesio, yra Šikšnių gyvenvietėje. Ten sportininkams teks pasisukinėti tarp fermų. Gerų vaizdų gali būti ir paėjus starto link. 10 kilometre eina greitų posūkių pynės su tramplinais. Galimas ir privažiavimas iš šoninių kelių (nuo Lukšto ar Gylių). Pravažiavę šį ruožą pirmą kartą (GR-2), sportininkai važiuos į serviso zoną, bet tuoj po to vėl stos į šio ruožo startą (GR-3), todėl žiūrovams net nėra būtinybės ieškoti kitos vietos. Stebėti greičiausius sportininkus bus galima praktiškai be pertraukos. 4 greičio ruožas – „Rokiškis“ Ilgis – 6,89 km Koordinatės : Startas E‐ 25º 36'21,2“, N‐ 55º 57'26,3“ Finišas E – 25º 38'45,4“, N‐ 55º 58'27,7“ Pirmo automobilio startas – 19:00 Tai baigiamasis penktadienio ruožas. Jis prasideda asfaltine dalimi Rokiškio ribose. Šalia miesto tvenkinių paruošta žiūrovų zona (ŽZ-2), skirta norintiems patogiai stebėti lenktynininkus, besistengiančius suvaldyti savo automobilius su žvyrinėmis padangomis ant asfalto dangos. Po kelių kilometrų ruožas tampa žvyriniu ir sportininkai galės padidinti greitį – keliukas nelabai vingiuotas. Įdomesni posūkiai 3 ir 4 kilometruose. Stebėjimui ten galima privažiuoti nuo Skėmų kelio. Ketvirtame kilometre bus ir žiūrovų zona (ŽZ-5, Šileikių gyvenvietė). Verta dėmesio ir greičio ruožo dalis netoli finišo. Prisiparkavus automobilius taip, kad nekliudytų pravažiuojantiems sportininkams, galima pėsčiomis (keli šimtai metrų) prieiti iki kelių vaizdingų posūkių. Antroji diena Antroji ralio diena – tikrai greita, ilga ir įdomi. Sportininkų laukia net 95 kilometrai greičio ruožų. Racionaliausiai pasielgs tie žiūrovai, kurie iš anksto susiplanuos visą dieną. Suprantama, kad kiekvienas žiūrovas pats pasirinks savo žiūrėjimo vietas, tačiau organizatoriai pateikia keletą rekomendacijų. Kaip ir pirmą dieną, teisingiausia rinktis parengtas žiūrovų zonas. Jos parinktos taip, kad būtų ir patogu privažiuoti, ir smagu žiūrėti. Vietos parinktos tikrai profesionaliai. Ne veltui varžybas organizuoja patyrę sportininkai. Jie puikiai žino, kur sportininkams bus sunku, o žiūrovams įdomu. Vienas galimų žiūrėjimo variantų, jei iki pietų pažiūrėtumėte 5 ir 7 greičio ruožus, o popiet – 10 ir 11. Taip išvengtumėte didelių pervažiavimų, laiko gaišimo vietos ieškojimams, ir parkavimams. Galima ir paįvairinti dieną, iki pietų pažiūrėjus 5 ir 8 greičio ruožus, o pabaigoje – 10 ir 11. Tai gali pavykti, jei rinksitės specialias žiūrovų zonas. 5/7 Greičio ruožas „Pakriauniai“ Ilgis – 10,48 km Koordinatės : Startas E ‐ 25º 52'28,1“, N‐ 55º 58'12,7“ Finišas E – 26º 00'22,2“, N‐ 55º 56'41,0“ Pirmo automobilio startas GR-5 – 10:25 Pirmo automobilio startas GR-7 – 13:00 Tai pakankamai ilgas greičio ruožas, einantis palei Latvijos sieną. Jis bus važiuojamas du kartus ir todėl patogus stebėti sėslesniems žiūrovams. Greičio ruožo startas netoli pagrindinio kelio, vedančio į Latviją (Subatę) Pakriaunės link. Na, o žiūrovams tikrai verta pavažiuoti dar kelis kilometrus ir radus nuorodas žiūrovų zonos link (ŽZ-3) iš ten stebėti lenktynes (Ignotiškis, 1,7 km nuo starto). Sunku net aprašyti visą kelių posūkių ir tramplinų seką, kurią turės galimybę matyti apsistoję žiūrovų zonoje. Tai tikrai viena vaizdingiausių ralio stebėjimo vietų. Nusivilti neteks. Netruks gerų posūkių ir vėliau, tačiau žiūrovams juos stebėti ne taip palanku. Įdomų būtų pamatyti keletą posūkių 4 kilometre ties Tilvikų gyvenviete. Privažiuoti realu tik iš šoninių kelių iki sankryžos. Vėliau tektu kiek paeiti, norint pasirinkti įdomesnę stebėjimo vietą. Vėliau greičio ruožas eina geru žvyrkeliu ir vingiuoja su nedideliais tramplinais. Tai vienas greičiausių ralio ruožų. 6/8 Greičio ruožas „Samaniai“ Ilgis – 19,33 km Koordinatės : Startas E ‐ 26º 01'00,2“, N‐ 55º 54'23,8“ Finišas E – 25º 54'51,1“, N‐ 55º 55'16,7“ Pirmo automobilio startas GR-6 – 10:50 Pirmo automobilio startas GR-8 – 13:25 Tai pats ilgiausias ralio ruožas. Jis taip pat bus važiuojamas du kartus. Žiūrovams derėtų iš anksto suplanuoti stebėjimo vietas šiame ruože. Tai patogiausia būtų daryti privažiuojant prie trasos iš šoninių keliukų. Viena iš galimų vietų – Aleksandravėlės gyvenvietė. Ten lygiagrečiai ralio trasos einantis kelias leis keisti stebėjimo vietas: Aleksandravėlė, Baziliškis, Eglinis. Ruožo pradžia žiūrovams nėra palanki, nes aplink aukšta žole apaugusios palaukės. Nuo 2 kilometro greičio ruožas įlenda į mišką. Nuo 5 kilometro (atvažiavus nuo Aleksandravėlės) jau yra ką pasižiūrėti. Pasistačius automobilius, galima pėsčiomis prieiti ir stebėti keletą įdomesnių posūkių. Verta dėmesio ir sankryža nuo Aleksandravėlės, kurioje sportininkai išvažiuoja iš siauro keliuko į platesnį vieškelį (8 kilometras). Vėliau keletą kilometrų kelias labai greitas. Toks greitas, kad organizatoriai naudos greičio mažinimo zonas. Nuo 12 kilometro kelias vėl tampa labiau vingiuotas. Kai kuriuos žiūrovus gal sudomins „špilkos“ tipo staigus posūkis sankryžoje Dideliškių gyvenvietėje (atvažiuoti keliu nuo Obelių). Galima paeiti ir kokį kilometrą finišo link. Ten gera posūkių grupė su tramplinais. Dar viena įdomi vieta laukia žiūrovų netoli finišo (18 kilometras nuo starto), tačiau privažiavimas ten komplikuotas. 9 Greičio ruožas „Lukštai“ Ilgis – 8,21 km Koordinatės : Startas E ‐ 25º 43'54,2“, N‐ 56º 01'34,7“ Finišas E – 25º 43'20,9“, N‐ 55º 58'45,2“ Pirmo automobilio startas – 16:00 Prasidedantis Lukštų gyvenvietėje greičio ruožas vingiuos net per kelias gyvenvietes. Būtent jose ir yra galimybė pamatyti sportininkų važiavimą: Lukštai, Vaboliai, Kirkūnai, Sniegiai ir Skėmai. Tose gyvenvietėse bus įmanoma parkuotis ir stebėti varžybas. Kiti privažiavimai riboti. Važiuoti į greičio ruožo vidų visai nėra prasmės, nes ruožas bus važiuojamas tik vieną kartą. Startas už bažnyčios nuo asfalto, bet iš karto atsiranda žvyras, pakankamai platus ir kietas vieškeliukas. Tuoj po starto keli gražūs ir greiti posūkiai su tramplinu. Verta paeiti iki 1,5 kilometro nuo starto. Vėliau laukia gražus posūkis ties sankryža nuo Gediškių, (2,2 km nuo starto). Vėliau ruožo gruntas keičiasi ir tampa minkštesnis, o kelias tiesesnis. Labai nebloga vieta stebėjimui bus žiūrovų zona Sniegiuose, kur galima atvykti nuo Ruzgų kelio (Rokiškis – Lukštai). Čia žiūrovų laukia net keletas, vienas po kito esančių, posūkių, o kalniukai tik suteiks vaizdams aštrumo. Vėliau keliukas tampa jau ne toks įdomus žiūrovams, nors sportininkams svarbus kiekvienas trasos kilometras. 10/11 Greičio ruožas „Bajorai“ Ilgis – 11,18 km Koordinatės : Startas E ‐ 25º 48'59,0“, N‐ 55º 53'32,7“ Finišas E – 25º 41'13,9“, N‐ 55º 53'10,7“ Pirmo automobilio startas GR-10 – 16:30 Pirmo automobilio startas GR-11 – 18:30 Pakankamai ilgas greičio ruožas artėjant finišui. Po jo liks tik trumpas 12 ruožas, todėl norintys įtvirtinti pasiekimus ar siekiantys atsigriebti ekipažai turės šią paskutinę progą. Žiūrovams tai tik į naudą, nes jie galės matyti bekompromisinę kovą. Bendram orientavimuisi reikėtų įsidėmėti keletą gyvenviečių iš B raidės: Bajorai, Buniuškiai, Bagdoniškis. Būtent ties jomis bus paprasčiausia privažiuoti ir stebėti varžybas. Greičio ruožo pradžia nėra įdomi žiūrovams. Platus žvyrkelis tarp laukų nesiūlo vaizdų. Pirmas rimtesnis posūkis į dešinę Bajoruose (sankryžoje, 0,7 km nuo starto). Dar po vieno posūkio – vėl tiesiosios. Su keliais posūkiais sankryžose, 3 kilometre sportininkai pasieks siaurą tiltuką, kuris gali tapti rimtu iššūkiu ne vienam ekipažui (ties Vakarių gyvenviete). Įdomi dviguba sankryža bus ir 4 kilometre nuo starto. Galimi šoniniai privažiavimai. Didžiausias įdomumas ir patogiausios vietos žiūrovų laukia Bagdoniškėse, į kurias galima atvažiuoti nuo Lašų – Rokiškio kelio. Ten neilgoje atkarpoje sportininkų lauks įvairaus sudėtingumo posūkiai. Žiūrovai turės galimybę ir patogiau pasistatyti automobilius, ir paprasčiau bei saugiau prieiti prie trasos. Ši gyvenvietė pelnytai gali tapti greičio ruožo centru. Vėliau žvyrkelis platėja su greitais plačiais posūkiais iki finišo. 12 Greičio ruožas „Šileikiai“ Ilgis – 5,16 km Koordinatės : Startas E ‐ 25º 38'45,0“, N‐ 55º 56'49,4“ Finišas E – 25º 35'56,2“, N‐ 55º 57'32,1“ Pirmo automobilio startas – 19:05 Tai paskutinis ir trumpiausias ralio greičio ruožas. Žiūrovams jis jau pažįstamas kaip 4 ruožas, tik važiuojamas priešinga kryptimi ir kiek nesutampa. Ruožo pradžioje sportininkai važiuoja plačiu žvyrkeliu iki geležinkelio pervažos ir suka į dešinę (Šileikiuose). Vėliau posūkių nedaug ir žiūrovams trasa nelabai patraukli. 4 kilometre (ties Rokiškio riba) žiūrovus gali sudominti posūkių virtinė (organizuota žiūrovų zona), po kurios lenktynininkai vėl užšoka ant asfalto ir finišuoja pačiame mieste.