„Dakaras persirito į antrąjį etapą, – prieš išlydint B. Bardauską teigė komandos „Perkūnas Team“ vadovas Carlos Brebbia. – Po poilsio dienos prasidėjo „maratonas“, o tai reiškia, kad mechanikai prie motociklų galės prisiliesti tik po dviejų dienų Tupisoje“. Šį kartą laukia vienas ilgiausių 2018-ųjų Dakaro ralio greičio ruožų. Be aukštikalnių lenktynininkams teks susidurti su pasagos formos smėlio kopomis, kurios yra 3,5 km aukštyje. Būtent šią dieną padarytos klaidos gali skaudžiai atsiliepti bendroje sportininkų įskaitoje. Lietuvos šiandien startuos iš 105 pozicijos 16 val. 6 min. Lietuvos laiku, prieš tai įveikęs 292 km distanciją iki savo starto vietos. B. Bardauskas šias dvi dienas stengsis kaip įmanoma labiau tausoti motociklą. „Svarbi detalė ta, jog lenktynių dalyviai galės, pavyzdžiui, pasikeisti ratus tik padėdami vieni kitiems. Mechanikams kištis griežtai draudžiama. Pats bivuakas vakare veiks uždaru režimu. Remontuoti mašinas galės irgi tik patys sportininkai“, – pabrėžė C. Brebbia. Pasak jo, net perduoti šiltesnių drabužių lenktynininkams yra uždrausta. „Mes nusprendėme nerizikuoti. Balį išleidome pasiruošusį varžyboms ir jį pamatysime jau tik po dviejų dienų“, – sakė C. Brebbia. Argentinietis įsitikinęs, kad net nuvažiavimas iki staro pozicijos B. Bardauskui nebus lengvas, nes La Pase nuo pat ryto stipriai pradėjo lyti. „Kaip rodo prognozės, lietus ilgai nenustos, todėl organizatoriai gali pakoreguoti greičio ruožo ilgį. Pavyzdžiui, etapo pabaigoje numatytas 4 km ilgio važiavimas seklios upės vaga. Jei ji patvins, šią atkarpą organizatoriai neabejotinai atšauks“, – pasakojo C. Brebbia. Šiame etape lenktynininkai daugiausiai važiuos žvyrkeliais, nedidelėmis smėlio kopomis ir ilgomis, labai greitomis atkarpomis. Lietuvos motociklininko tikslas yra sėkmingai finišuoti Dakare. Šiemet iš 139 motociklininkų, pradėjusių lenktynes, jau likę tik 110. Tai 21 proc. mažiau, nei jų išsirikiavo starte pirmąją Dakaro dieną.