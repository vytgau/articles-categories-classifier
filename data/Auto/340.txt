„Nėra universalių kriterijų. Kiekvienas vairuotojas turi rinktis padangas, atsižvelgdamas į individualius poreikius: kokių dangų keliais tenka važiuoti, kokiam automobiliui jas renkasi, kokie jo vairavimo įpročiai ir daug kitų dalykų. Pavyzdžiui, beveik vien tik miške važinėjančiam miškininkui visiškai netiks padangos, skirtos tik greitkeliais važinėjančiam sportiniam automobiliui. Todėl prieš galutinai pasirenkant padangas yra rekomenduojama pasitarti su patyrusiu specialistu ir tik tada priimti galutinį sprendimą“, – tikina daugkartinis Lietuvos ralio čempionas, įmonės „Egzotika“ savininkas ir vadovas Rokas Lipeikis. – Tad anot jūsų, itin svarbus argumentas, renkantis padangas, yra vairuotojo vairavimo įgūdžiai ir pomėgiai: skirtingas padangas siūlysite tam, kuris yra sportiško važiavimo mėgėjas, visiškai kitokias – tam kuris mėgsta važinėti saugiai ir komfortabiliai ar pagrindinis kriterijus – ekonomiškumas? – Be abejonės. Jei vairuotojas yra sportinio vairavimo stiliaus mėgėjas, turi sportinį automobilį, tai ekonomiškumas jam yra visiškai nesvarbus kriterijus ir šiai vairuotojų kategorijai netgi negaminamos ekonomiškiausios padangos. Visas dėmesys skiriamas saugumui, važiuojant didesniais greičiais, ekstremaliai manevruojant ir važiuojant šlapia danga. – Paminėjote ekstremalų manevravimą ir šlapią dangą. Žiemą vairuotojai labiausiai baiminasi kelyje sniego ir ledo. O kokie didžiausi išbandymai vasarą? – Mūsų sąlygomis pavojingiausia yra akvaplanavimas, nešvarus asfaltas, ypač lyjant lietui, ir šlapia žvyrkelio danga. – Atsižvelgiant į šias pavojingas sąlygas kelyje, galima manyti, kad būtina įsigyti pačias geriausias padangas. Gal galite įvardinti, kokie gali būti skirtumai tarp geriausių ir prasčiausių padangų – ar šie skirtumai verti kelis kartus didesnės kainos? – Sunku vienareikšmiškai atsakyti į šį klausimą. Padangų kokybė, o tuo pačiu ir jų savybės, gali labai skirtis. Pensininkui, ramiai važiuojančiam iš taško A į tašką B, gal ir ne visada verta investuoti į brangiausius produktus ir tikrai neverta rinktis sportiniams automobiliams skirtų brangiausių sportinių padangų, bet daug važiuojančiam, nuolat skubančiam ir mėgstančiam „aštriau“ vairuoti vairuotojui investuoti į aukštos kokybės ir maksimalų saugumą užtikrinančias padangas tikrai verta. – O gal tokiu atveju išsigelbėjimas – universalios padangos? – Čia vėlgi nėra universalaus recepto visiems vairuotojams. Geriausia yra turėti ir žiemines, ir vasarines padangas. Tačiau yra dalis vairuotojų, kurie, pavyzdžiui, žiemą važiuoja labai mažai, arba, esant ypač sudėtingoms žiemos sąlygoms, išvis nevažinėja automobiliu – tokiems vairuotojams pakanka ir universalių padangų. – Kaip dažnai rekomenduotumėte keisti padangas? – Padangas rekomenduojama keisti praėjus 10 metų nuo jų pagaminimo datos arba nusidėvėjus protektoriui iki minimalaus protektoriaus gylio, pavyzdžiui, vasarą tai – 1,6 mm. Bet rekomenduočiau nelaukti iki minimalios ribos, nes labai nusidėvėjusios padangos nėra saugios. Tačiau 10 metų nėra griežta taisyklė. Praėjus 10 metų reikėtų, kad padangas apžiūrėtų patyręs specialistas ir jis įvertintų, ar verta toliau jas eksploatuoti. – Ką daryti, kad įsigytos padangos tarnautų kuo ilgiau? – Eksploatuoti laikantis padangų ir automobilių gamintojų nurodymų. Vienas iš svarbiausių dalykų yra palaikyti tinkamą slėgį padangose. Svarbu jį tikrinti ir reguliuoti esant šaltoms padangoms ir naudoti tik patikimus slėgio matavimo prietaisus.