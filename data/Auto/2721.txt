Pirkinys virto našta Marijampolietis Vaidas iš „BRC Autocentro“ įsigijo 2011 metų gamybos „Volkswagen Passat“. Vyras įmonei taip pat pardavė savo turėtą penktos serijos BMW ir primokėjęs persėdo į „Volkswageną“. Bendra „Passato“ kaina – 9900 eurų. Prieš pirkdami vyro BMW, „BRC Autocentro“ atstovai nuodugniai jį patikrino. „Tikrino ilgiau nei valandą ir surašė gal 20 ar 30 įvairiausių defektų“, – prisimena Vaidas. Galų gale marijampolietis persėdo į „Passatą“ ir išvyko. Tačiau naujuoju pirkiniu vyras džiaugėsi neilgai. „Praėjus maždaug mėnesiui mano nusipirktas automobilis pradėjo mėtyt klaidas bei važiuojant purtytis. Pasiūlau jiems pasiimti jį atgal, nes pardavė su defektu. BRC sutiko, tačiau pasiūlė tik 7000 eurų, nors aš mokėjau beveik 10 tūkst.“, – pasakojo Vaidas. Kilus ginčui, vyriškis „Passatą“ nuvežė patikrai į autorizuotą VW servisą. „Rado automatinės greičių dėžės sankabos gedimą bei kuro sistemos gedimą. Kompiuterio klaidas ištrynė, tačiau vėl praėjus mėnesiui jos atsinaujino. Be to, po nusipirkimo praėjus nepilnai savaitei teko keisti ir vandens pompą“, – pasakoja Vaidas. „BRC Autocentras“ dar prieš įsigijant automobilį klientui pasiūlė kartu nusipirkti ir garantiją, kurios kaina – 800 eurų. „Garantija taikoma tik variklio blokui ir greičių dėžei, tai mano atveju ji net negaliotų“, – sako Vaidas. Marijampolietis pamatęs, kaip prieš perkant buvo „išpurtytas“ jo BMW pamanė, kad analogiškai buvo padaryta ir su perkamu „Passatu“. Todėl Vaidas tikrinti savo pirkinio į kitą servisą nevežė. „Aš klausiau, ar automobilis yra tvarkingas. Atsakymas buvo toks, kad servise yra tikrinami visi automobiliai. Man buvo pasakyta, kad „Passatas“ yra idealiai tvarkingas. Tokiu atveju sutinki, kad servisas jį tikrino ir nustatė, kad jis tvarkingas“, – sako Vaidas. Autorizuoto VW serviso atstovai nustatė, kad sutvarkyti „Passato“ defektus kainuos 980 eurų. Brangiausia dalis – sankaba, kuri kainuoja apie 500 eurų. Ar buvo paslėptas defektas? Vaidas įsitikinęs, kad prieš jam perkant „Passatą“, automobilio borto kompiuteryje buvo ištrintos klaidos. Tai kategoriškai neigia „BRC Autocentro“ atstovai. „Jokios klaidos trintos nebuvo. Jam prieš parduodant automobilį buvo pateiktos visos salygos, siūlyta mašiną pasitikrinti. Mes pirkome jo mašiną ir ją tikrinome. Jis galėjo pasidaryti tą patį. Mes tikrinome „Passatą“ ir tuo metu jokių klaidų nebuvo. Dar siūlėme ir garantiją, tačiau jis atsisakė. Jei garantija ir negalioja sankabai, tačiau savo klientų mes likimo valiai nepaliekame. Jei yra garantija ir yra gedimas – mes tai sprendžiame. Buvo atvejų, kai keitėme ir sankabą. Viską galime išspręsti, bet nežinau, ar klientas nori tai spręsti“, – DELFI teigė „BRC Autocentro“ pardavimų vadybininkas Matas Kavoliūnas. Panašu, kad įmonė šioje istorijoje jau nori dėti tašką. „Jis tiesiog nenori mašinos remontuoti – jis nori ją grąžinti. Ta mašina nėra bloga, o nori ją grąžinti. Gal jaučia nuoskaudą, kad per brangiai nusipirko, tačiau pirko pagal rinkos kainą. Iš mūsų pusės viskas vyko sąžiningai. Be to, jam buvo skolinami pinigai ir iš mūsų pusės sudarytos visos sąlygos“, – teigė M. Kavoliūnas. Kas yra užslėptas defektas? Esminis klausimas šioje istorijoje yra tai, ką galima vadinti užslėptu defektu. Ar sankabos gedimą po mėnesio laiko eksploatacijos galima vadinti užslėptu gedimu? „Tai yra dylanti, besidėvinti detalė. Atėjo laikas ir sugedo. Galbūt, jei būtų siūlymas mums sutvarkyti ar per pusę tvarkyti – mes sutiktume. Tačiau dabar siūlymas: tik grąžinti mašiną. Mes laikomės pozicijos, kad nebuvo jokio užslėpto defekto. Galų gale mašina nėra nauja“, – teigia M. Kavoliūnas. Su tuo iš dalies sutinka ir kitas kalbintas specialistas. „Man labai sunku suprasti, kaip naudotam agregatui apskritai galima duoti garantiją. Jei išvažiuojant viskas buvo gerai, tai reiškia buvo gerai. Juk tie automobiliai pravažiavę šimtus tūkstančių kilometrų ir anksčiau ar vėliau gedimai išlįs – tam yra labai didelė tikimybė“, – sako automobilių servisų tinklo „Flix–Auto“ Kauno padalinio vadovas Vytautas Paškauskas. Tiesa, dėl automobilio borto kompiuterio klaidų trynimo istorija keblesnė. V. Paškauskas tikina, kad nustatyti, ar buvo trintos klaidos praktiškai yra neįmanoma.