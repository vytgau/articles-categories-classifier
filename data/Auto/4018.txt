„Bendrovės sutarė pradėti konkrečius tyrimus, susijusius su galimu dalykiniu bendradarbiavimu tokiose srityse kaip aplinkosaugos technologijos, saugumas, informacinės technologijos, taip pat abipusis produkcijos bei atsarginių dalių tiekimas“, – teigiama „Toyota“ pranešime. Apie dviejų automobilių gamybos milžinių derybas dėl galimo dalykinio bendradarbiavimo buvo skelbta dar pernai spalį. Bendrovė tikisi, kad toks bendradarbiavimas padės joms sumažinti išlaidas naujųjų technologijų, mažinančių kuro sąnaudas ir išmetamų teršalų kiekį, kūrimui. „Toyota“ yra viena iš pasaulinių lyderių pagal hibridinių ir kuro elementų variklių naudojimą. Pernai korporacija pradėjo pardavinėti Japonijoje pirmąjį serijinį modelį „Mirai“, varomą vien vandeniliu. „Suzuki“ koncernas pastaruoju metu išgyvena sunkumų dėl skandalo, susijusio su degalų sąnaudų testavimo taisyklėmis. 2015 metais „Toyota“ buvo pasauline lydere pagal parduotus automobilius, pardavusi 10,15 mln. automobilių visame pasaulyje. „Suzuki“ per šį laikotarpį pardavė apie 3 mln. automobilių.