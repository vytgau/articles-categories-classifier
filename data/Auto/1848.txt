Vokietijos koncernui „Volkswagen“ priklausanti „Scania“ buvo vienintelė ES tirta kompanija, kuri nepripažino jai mestų kaltinimų, - kiti penki gamintojai pripažino kaltę bei iš viso sumokėjo rekordinę 3 mlrd. eurų sumą baudų. Europos Komisija (EK) savo pranešime teigia, kad „Scania“ ir kitų penkių sunkvežimius gaminančių įmonių kartelis iš viso veikė 14 metų. „Šiandienos sprendimas užbaigia mūsų tyrimą dėl 14 metų veikusio kartelio. Šis kartelis paveikė daugybę vežėjų, nes jame dalyvavusios įmonės pagamina 9 iš 10-ies Europoje važiuojančių sunkvežimių“, - teigė EK konkurencijos komisarė Margretė Vestager (Margrethe Vestaeger). „Šie sunkvežimiai žemyninėje Europoje perveža apie tris ketvirtadalius visų prekių bei vaidina svarbų vaidmenį Europos ekonomikoje. Užuot vykdę kainų sąmokslą, sunkvežimių gamintojai turėtų konkuruoti tarpusavyje bei taip pat galvoti, kaip pagerinti aplinkosaugą“, - rašoma EK pranešime.