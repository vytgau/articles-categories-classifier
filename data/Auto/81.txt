Atliekant kratas „dešimtyje vietų“ Badeno-Viurtembergo ir Bavarijos žemėse prie prokurorų iš Štutgarto ir Miuncheno prisijungė maždaug 160 policijos pareigūnų, pranešė Štutgarto prokuratūra. Dėl trijų asmenų, kurių vardai nenurodomi, atliekamas tyrimas dėl įtariamo sukčiavimo ir melagingos reklamos. Įtarimai susiję su galimu manipuliavimu „Porsche“ dyzelinių automobilių taršos duomenimis. „Tarp trijų kaltinamųjų yra vienas „Porsche“ valdybos narys ir vienas aukščiausio lygio vadovas. Trečias kaltinamasis įmonėje nebedirba“, – pareiškė prokuratūra. „Porsche“ naujienų agentūrai AFP patvirtino, kad buvo atliktos kratos, ir patikslino, kad buvo tikrinami įmonės biurai Štutgarto mieste, taip pat „Audi“ biurai Ingolštate. Abi prabangių automobilių markės priklauso „Volkswagen“. „Audi“ ir „Porsche“ visapusiškai bendradarbiauja su tyrimą atliekančiomis institucijomis“, – pareiškė „Porsche“ atstovas spaudai. Vykstant tyrimui dėl dyzelinių transporto priemonių taršos duomenų klastojimo, kratos „Porsche“ biuruose buvo atliktos pirmą kartą. Anksčiau panašios kratos buvo atliktos „Volkswagen“ ir „Audi“ biuruose. Prokuratūra išsamesnės informacijos apie kratas nepateikė. Patikrinimai buvo surengti praėjus mažiau nei savaitei po to, kai „Volkswagen“ grupė, siekianti užversti „dyzelgeito“ istorijos puslapį, pakeitė savo vadovą Matthiasą Muellerį, kuris anksčiau yra vadovavęs „Porsche“. „Dyzelgeitu“ pavadintas skandalas kilo 2015 metų rugsėjį, kai „Volkswagen“ pripažino, jog 11 mln. visame pasaulyje parduotų dyzelinių automobilių – o tai daugiausia buvo „Volkswagen“ markės automobiliai, nors tarp jų buvo ir „Audi“, „Porsche“, „Škoda“ bei „Seat“ markių transporto priemonių, – buvo įdiegusi vadinamuosius išderinimo įtaisus, kad šios transporto priemonės atliekant jų taršos bandymus atrodytų ekologiškesni negu iš tikrųjų yra. Ši krizė „Volkswagen“ jau atsiėjo daugiau kaip 25 mlrd. eurų, kuriuos teko skirti automobilių išpirkimui, baudoms ir kompensacijoms. Taip pat buvo suduotas didžiulis smūgis reputacijai.