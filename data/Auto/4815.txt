Šią bėdą gali lemti kelios priežastys. Šį kartą nekalbėsime apie garsiausią priežastį, kurią lemia alkoholis, nes tai ne automobilio bėda. Kalbėsime apie automobilio problemas. Priežastis Nr. 1 Pirma priežastis – retai keičiamas salono oro filtras. „Tuomet silpnai pučiamas oras ir pradeda kauptis drėgmė, o drėgmė ir lemia langų rasojimą. Dėl to, pavyzdžiui, žiemą geriau naudoti guminius kilimėlius, kad drėgmė nesigertų į kilimus“, – sako serviso „Flix Auto“ Kauno padalinio vadovas Vytautas Paškauskas. „Jeigu jau pradėjus važiuoti nenupučia langų – tai pirmas požymis, kad gali reikėti pasikeisti salono oro filtrą. Dar vienas dalykas – negeras kvapas atsiranda, jei jis dar ilgiau pabūna nekeistas“, – sako Artūras Jakutis, „Auto Viči“ Vilniaus autoserviso vadovas. Salono filtrą specialistai rekomenduoja keisti bent kartą per metus arba kas antrą tepalo keitimą. „Salono filtrui užsikimšus, ne tik oras siplnai pučiamas. Ventiliacijos varikliukui tenka didesnė apkrova ir jis kartais neatlaiko“, – sako V. Paškauskas. Priežastis Nr. 2 Kita priežastis – sniegas. Specialista pataria, po kelionės bent kelias minutes palaikyti automobilio duris praviras. „Žiemą į saloną prisineša sniego, automatiškai jisi virsta drėgme. Todėl kiekvieną kartą pravažiavus reikia pravėdinti automobilį. Kad ir kaip prižiūrėsi švarą automobilyje, drėgmė vis tiek kaupiasi, koncentratas renkasi. Rekomendacija labai paprasta – po kelionės bent minutę dvi palikti atidarytas duris. Tai padeda net ir drėgnu oru. Kai būna didesni šalčiai, tai langai ir apšala iš vidaus, tada dar viena pasekmė. Kaip vėdiname namus, taip reikia ir automobilį vėdinti“, – sako A. Jakutis. Priežastis Nr. 3 Tai bene rimčiausia problema, kurios likvidavimui teks pasitelkti meistrus. Nebent ir pats mėgstate pasikrapšyti garaže. „Viena iš dažniausių priežasčių, jei labai rasoja langai – kiauras šildymo pečiukas. Tuomet papuola drėgmė į saloną ir dėl to langai pradeda rasoti. Jei pastebite, kad dažnai dingsta aušinimo skystis – tai gali būti nesandarus pečiukas. Per salono šildymo pečiuką skystis įteka į saloną, kaupiasi drėgmė ir rasoja langai. Tas pats aušinimo skystis – antifrizas – cirkuliuoja ir per salono šildymo pečiuką“, – sako V. Paškauskas. Ši problema gali kilti, jei retai ar apskritai nekeičiate antifrizo. „Aušinimo skystį reikia keisti lygiai taip pat, kaip ir tepalą. Gal ne tiek dažnai, bet reikia. Antifrizas taip pat praranda savo savybes ir pradeda oksiduotis detalės, ima rūdyti, prakiūra – sistema rūdija iš vidaus. Aušinimo skystis yra kaip riebalas, apsaugantis nuo korozijos“, – sako V. Paškauskas. Be to, ne visiems automobiliams tinka vienodi aušinimo skysčiai. Geriausia sekti gamintojų rekomendacijas, nes kai kuriems automobiliams reikalingas specifinis aušinimo skystis.