Ar Lietuva jau yra pasirengusi tokiam žingsniui ir tinkamu tempu eina ateities transporto kryptimi, o gal vis dėlto atsilieka labiau ne kitos Europos šalys? Ateities automobilis, varomas gamtinėmis dujomis „Globalaus klimato atšilimo, miestų koncentracijos, eismo intensyvėjimo kontekste vis labiau aktualus tampa taršos klausimas. „Iveco Z Truck“ viena iš esminių savybių yra vadinamoji „nulinė“ emisija, kurią užtikrina patobulinta aerodinamika, veiklos procese gautos šilumos antrinis panaudojimas, optimizuota suskystintų dujų technologija. Tai – gamtinėmis dujomis varomas automobilis, kuris pristatomas kaip „Iveco“ ateities vizija. Bet, kadangi jau dabar Lietuvoje naudojame tomis pačiomis dujomis varomas „Iveco“ transporto priemones, galima sakyti, kad tiek „Iveco“, tiek ir Lietuva jau žengė pirmuosius žingsnius ateities transporto vizijos kryptimi“, – pastebi Larsas Beckas, „Iveco“ vykdomasis direktorius Šiaurės Europos ir Baltijos šalims. Be ekologiškų alternatyvių degalų ir minimalių išmetamų CO2 dujų, „Iveco“ rūpi visos automobilių tobulinimo kryptys. Į Lietuvą atvežto „Iveco Z Truck“ futuristinis dizainas nėra savitikslis: ypač patogu įlipti į kabiną, kuri, esant poreikiui gali būti padidinta 50 centimetrų – tam sumontuotos slankiojančios sistemos. Kabinoje yra įrengta viryklė ir dušas, čia telpa plati lova. Vairuotojo darbo vieta – ant platformos, kur įrengta sėdynė ir vairo kolonėlė su prietaisų skydeliu. Įvairiomis inovacijomis gerokai padidintas matomumas vairuojant. Šio koncepcinio vilkiko pavadinime raidė Z raidė reiškia „zero“ (nulis), nurodantį, jog nulinė bus ne tik šio sunkvežimio tarša ar vairuotojo patiriamas stresas, bet ir neliks avarijų tikimybės – tai užtikrins automatinis vairavimo režimas bei saugumo prevencijai skirtos technologijos. Įgyvendinant šį novatorišką projektą naujai įregistruoti 29 technologiniai sprendimų patentai. Planuojama, kad šie sprendimai bus palaipsniui diegiami į naujų „Iveco“ automobilių gamybą. Mato perspektyvą Europoje Pasak L. Becko, „Iveco“ šiame kontekste pirmiausia yra gamintojas, kuris įžvelgia gamtinėmis dujomis varomų automobilių perspektyvą ir jau gamina tokius įvairiapusės paskirties automobilius standartinėse gamybos linijose eilę metų – jų gali įsigyti bet kuri mūsų šalies transporto įmonė. Šiandien „Iveco“ gali patiekti visų gamų – nuo 3 iki 44 tonų – dujomis varomų automobilių produkciją. Tai yra tiek miesto ar užmiesčio transportas, didieji ar mažieji autobusai, distribucinės mašinos, pervežančios siuntas, maisto, elektronikos, statybinės pramonės produkciją, tiek vidutinės klasės ar tarptautiniams pervežimams skirti galingieji automobiliai. Į šio transporto plėtrą „Iveco“ investuoja visoje Europoje jau daugelį metų ir užsitarnavo solidžią patirtį. Pasak L. Becko, jo atstovaujama įmonė taip pat mato didžiulę suspaustų gamtinių dujų (angl. k. CNG, Compressed Natural Gas), arba metano, ir suskystintų gamtinių dujų (angl. k. LNG, Liquid Natural gas) naudojimo transporto priemonėms perspektyvą Lietuvoje. Pirmiausia todėl, kad mūsų šalis turi terminalą, kuris aprūpina Lietuvą suskystintomis gamtinėmis dujomis (LNG) – tai yra tomis pačiomis gamtinėmis dujomis, paverstomis skysta konsistencija. „Iveco“ gamina automobilius, kurie lygiai taip pat gali būti varomi ir LNG dujomis. Ir tai yra labai aktualu dabartiniame ekologijos kontekste.  „Iveco“ atstovybės Baltijos šalyse vadovas Ernestas Jakubonis atkreipia dėmesį, kad visa Europa deda daug pastangų, kad sušvelnintų taršos poveikį klimatui, tam skiriamos didžiulės investicijos. Pavyzdžiui, Norvegija yra priėmusi sprendimą po 2025 metų neberegistruoti naujų automobilių su benzininiais ir dyzeliniais varikliais. Matydami tokį valstybės požiūrį, visi šios šalies transporto verslo atstovai jau dabar investuoja į alternatyvaus kuro transporto priemones. Įvairiose Europos Sąjungos šalyse vykdomos specialios programos, taikomos dotacijos, įsigyjant transporto priemones, nustatytas lengvatinio akcizo tarifas, lemiantis mažesnę suskystintų ar suspaustų gamtinių dujų kainą. Šiomis priemonėmis mažinama nuosavybės kaina galutiniam vartotojui. Galime būti ne mažiau inovatyvūs E. Jakubonio teigimu, piešdama ateities transporto vizijas, į alternatyviais degalais varomų autotransporto priemonių gamybą investuoja visa CNH grupė, kuriai priklauso „Iveco“. Ši grupė neseniai išleido traktorius su dujiniais varikliais. Jie daugiausia skirti ūkininkams, kurie patys gamina biodujas. Juk jei tokias dujas gaminantis ūkininkas būtų priverstas pirkti iš naftos pagamintus degalus savo ūkio mašinoms, tai būtų visos geros idėjos diskreditavimas. „Manau, kad Lietuva turi galimybę visos Europos mastu būti tokia pat inovatyvi, kaip ir Skandinavijos bei Centrinės Europos šalys. Tačiau sąlygų panašioms perspektyvoms mūsų šalyje kol kas nėra sukurta. Pavyzdžiui, turime nemenką miesto autobusų, naudojančių tokias dujas, parką, tačiau jų kolonėles turime tik Vilniuje, Kaune, Klaipėdoje ir Šiauliuose. Nors Klaipėdos suskystintų dujų terminalas yra pastatytas tam, kad šias dujas būtų galima naudoti kuo platesniems verslo ir ekologiniams poreikiams tenkinti, stiprinant Lietuvos nepriklausomybę nuo naftos produktų ir kainos, tačiau terminalas šiuo požiūriu iki galo neišnaudojamas“, – sako E. Jakubonis.