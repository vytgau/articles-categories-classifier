Pirmoji iš užsienio komandų visus registracijos formalumus baigė tvarkyti Lietuvos automobilių sporto mėgėjams gerai pažįstama brolių Artūro ir Vilnio Baltrakų „Flash Racing Latvia“ ekipa, kurios lenktynininkai sąraše – abu broliai ir lietuviams bene geriausiai žinomas kaimyninės šalies sportininkas, Daugpilyje gimęs 23-ejų Konstantinas Calko. Būtent jam priklauso iki šiol nepagerintas Palangoje vykstančių 1006 km lenktynių greičio rekordas. Jį tada dar dvidešimtmetis K. Calko pasiekė 2014 metais, vieną 2682 metrų ilgio Palangos trasos ratą nuskriejęs per 1 min. 7,046 sek. „Tokie pasiekimai, kai apsilankęs trasoje jos rekordų knygoje randi savo pavardę, visada maloniai šildo, nuteikia kovai ir skatina į šią areną užsukti kuo dažniau“, – prisipažįsta K. Calko, maratoninėse lenktynėse Palangoje dalyvavęs šešetą kartų. Tačiau dabar visos jo mintys sutelktos į Estiją, į Pernu „auto24ring“ trasą, kurioje „Flash Racing Latvia“ laukia paskutinis sezono akordas. Tad savaime suprantama, jog ir Konstantinas, ir Vilnis su Artūru viliasi, jog jis bus skambus, gerai nuteiksiantis jau kito sezono batalijoms. Latviai Estijoje varžysis D2 klasėje ir vairuos „BMW 330D“ automobilį. „Ir automobilis, ir „auto24ring“ trasa mums gerai pažįstama, nes joje teko daug kartų ir treniruotis, ir rungtyniauti, – „1000 km Pernu powered by Hankook“ lenktynių spaudos centrui, viešųjų ryšių agentūrai „Visus Bonus“ sakė K. Calko. – Mano nuomone, tai profesionaliausiai rekonstruota, geriausia šiuo metu stacionari lenktyninė trasa Baltijos šalyse – tiek savo infrastruktūra, tiek saugumu, tiek ir visais kitais aspektais.“ Paklaustas apie ekipos keliamus tikslus paskutinėms sezono batalijoms, K. Calko sakė, jog jis ir komanda visada dega noru tobulėti, o vakarykščius greičio rekordus, nepriklausomai kokiose trasose jie pasiekti, norisi dar kartą pagerinti. Nors šio pokalbio negirdėjo „Skuba Racing Team“ komandos lenktynininkas Karolis Šikšnelis, tačiau į tą patį klausimą atsakė kone identiškai : „visada yra kur augti ir tobulėti“. Ši ekipa Palangoje liepą vykusių 1006 km lenktynių finišą kirto antra, nuo absoliučios įskaitos nugalėtojų atsilikusi 7 ratais. Tad ir Karoliui, ir jo komandos draugams Džiugui Tovilavičiui bei Mariui Slaboševičiui, suprantama, Estijoje norisi pakilti dar vienu laipteliu aukštyn ir skambiausiu akordu baigti sezoną. Juolab, kad pagal varžybų nuostatus ilgų nuotolių lenktynes šiemet sudaro du etapai – jau įvykusios 1006 km lenktynės Palangoje ir būsimosios 1000 km Estijoje, po kurių bus sumuojami abejose varžybose iškovoti taškai ir paskelbti nugalėtojai ir prizininkai. Tam ši komanda tikrai nestokoja kozirių, o ir Pernu lenktynių areną jie pažįsta kaip savo penkis pirštus. Mat joje šios ekipos sportininkams teko ne kartą ir treniruotis, ir lenktyniauti. O bene didžiausias vilčių garantas – tas pats „Skuba Racing Team“ komandos lenktynininkų sąstatas ir tas pats, kol kas didelių šunybių dar neiškrėtęs ekipos kovinis ginklas – „BMW M3 V8 BigDaddy“, kurį lenktynėms rengia „Skubos“ marketingo grupės „RaceTech“ meistrai. 1300 kg sveriantis BigDaddy arba „didysis tėtušis“ su 3998 cm3 jėgos agregatu priklauso GT klasei, kurioje paprastai varžomasi tik dėl aukščiausiųjų pozicijų. Beje, dėl jų Pernu pasiryžusios kautis ne tik šios dvi ekipos. Dar vienas komandas vienijantis aspektas yra tas, kad visos „1000 km Pernu powered by Hankook“ lenktynių dalyvės, kaip byloja pats jų pavadinimas, naudos vienodas „Hankook“ padangas. O varžybų organizatoriai, stengdamiesi sumažinti lenktynėse dalyvausiančių ekipų kaštus, „auto24ring“ trasoje leidžia naudoti ir Palangos maratone eksploatuotas „Hankook“ padangas.