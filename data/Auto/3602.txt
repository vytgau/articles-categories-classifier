Šių metų Dakaro ralio finišas lietuviams buvo dviprasmiškas – viena vertus pasiektas geriausias Lietuvos ir Baltijos šalių sportininkų rezultatas automobilių kategorijoje, kita vertus – net du iš trijų sportininkų nebaigė varžybų dėl gedimų. Turbūt ne vienas mūsų po Dakaro finišo pagalvojome – ką gruodį išlydėsime į 2018-ųjų iššūkį? Išklausytos dalyvių maldos ir smėlis Vertindami 2018-ųjų Dakaro eskizus šių ištvermės lenktynių senbuviai ralio organizatoriams – „A.S.O.“ (Amaury Sport Organisation) rašo stiprų 8-etą. Jiems pagaliau pavyko susitarti ir į Dakaro šalių šeimą grąžinti Peru, tačiau prancūzai nesugebėjo rasti kompromiso su Čilės valdžia, kuri tiesiog nėra pasiryžusi pakloti tokios didelės pinigų sumos, kokios prašo „A.S.O.“. Būsimoji Dakaro ralio trasa – panaši į tą, kuria sportininkai būtų lenktyniavę jau 2017-aisiais, jei prieš gerus metus nebūtų įstrigusios panašaus pobūdžio derybos su Peru valdžia. Startas (jis bus duotas vėliau nei įprastai – sausio 6-ąją) ir visos priešvaržybinės komisijos, brifingai bei kt. formalumai numatomi šios šalies sostinėje Limoje. Vėliau lenktynių karavanas pajudės smėlėtąja Ramiojo vandenyno pakrante ir keliaus žemyno pietų kryptimi (žemyn). Iš viso šioje šalyje sportininkai įveiks penkis etapus. Praėjusiais metais daugelis dalyvių, tarp jų ir dukart ralio čempionas sunkvežimių kategorijoje Gerardas de Rooyus viešai ragino „A.S.O.“ atsisakyti etapų Bolivijoje dėl neprognozuojamų oro sąlygų ir, regis, organizatoriai bent iš dalies išklausė tiek jo, tiek kitų dalyvių maldas. Bolivijoje bus surengti 4 etapai: du vyks tik šioje Andų kalnų karalystėje, vieną kartą sportininkai startavę Peru mieste Puno finišuos Bolivijos sostinėje La Pase, o 8 etapo metu valstybių siena bus kertama dar kartą ir kovos persikels į Argentiną. Čia vyks 4 etapai ir finišas pirmą kartą Dakaro ralio ištvermingiausius priimsiančiame Kordobos mieste. Antanas Juknevičius dar prieš oficialiai paskelbiant maršrutą samprotavo, jog sugrįžimas į Peru būtų teisingas žingsnis, kuris pasiūlys lenktynininkams įdomesnį ir senajam Afrikos Dakarui artimesnį trasų kokteilį. Dar viena maratono organizatorių naujovė – bivuakų vietos. Ankščiau dykynėse, kurios po smarkaus lietaus tapdavo pelkėmis, konstruotos stovyklos persikels arčiau žmonių – į miestelius, galimai bus įrengiamos ir centrinėse aikštėse, taip dar labiau didinant naudą šalims-šeimininkėms. Lietuvių planai: klausimų daugiau nei atsakymų Iš šiųmetinio Dakaro ralio Lietuvos benzingalviai tikėjosi ypač daug – net du mūsų sportininkai turėjo konkurencingą techniką ir buvo nusitaikę į 20-uką. Deja, ne visoms svajonėms buvo lemta išsipildyti. Benediktas Vanagas, vienoje spaudos konferencijų prasitaręs puoselėjamas viltis patekti į greičiausiųjų15-uką, iš kovos pasitraukė jau trečiajame etape. Tiksliai dėl kokių priežasčių jo visureigis sustreikavo taip ir nebuvo atskleista, bet iš atskirų pranešimų galima daryti išvadą, kad nesėkmę lėmė klaida, kuri buvo padaryta surenkant automobilį, į komandos garažą atkeliavusį gerokai vėliau nei buvo tikimasi. Taip susiklosčius įvykiams Benediktas prakalbo apie dalyvavimą „Cross Country“ pasaulio ralio čempionato taurėje. Deja, įvykus jau 2 etapams Rusijoje ir Jungtiniuose Arabų Emyratuose – lietuvių turnyrinėje lentelėje nėra. Ar ji ten atsiras artimiausioje ateityje visiškai neaišku, nes trumpam Vyčio simboliais papuoštas „Toyota Hilux“ pikapas jau parduotas, o kas užims jo vietą – nežinia. O A. Juknevičiui 2017-ieji buvo, priešingai, svajonių išsipildymo metai. Į šių metų Dakarą bekelės vilkas atvyko geriausiai pasiruošęs (sukoręs daugiau kaip 2000 km būsimomis „Cross Country“ pasaulio ralio čempionato taurės trasomis Kazachstane) ir užtikrintas nuo pat pradžių iki finišo. Tarpsezoniu Antano mechanikai pilnai atnaujino automobilį, visa komanda jautėsi išmokusi praėjusių metų pamokas ir pasipildžiusi dar vienu profesionalu – naujuoju šturmanu Dariumi Vaičiuliu. Visa tai leido senam dykumų vilkui susigrąžinti rekordininko statusą– 21-oji vieta absoliučioje automobilių įskaitoje Antanui buvo lyg saldus desertas už pragariškai sunkius išbandymus ankstesniais metais. Šiuo metu A. Juknevičius vienintelis iš lietuvių automobilių kategorijoje oficialiai patvirtino dalyvavimą 2018-ųjų Dakaro ralyje. Rimtų partnerių užnugaris A. Juknevičiui suteikė galimybes išlaisvinti savo potencialą ir planuoti startą keliuose „Cross Country“ pasaulio ralio čempionato taurės etapuose. Greičiausiai tai bus Kazachstane, kur praėjusiais metais T2 klasėje jis užėmė pirmą vietą. Trečiasis, mažiau aptarinėjamas – Dakaro nuotykių ieškotojų – Vaidoto Žalos ir Sauliaus Jurgelėno ekipažas. Ši komanda savadarbiu automobiliu buvo pasirengusi nustebinti ir 2016-ais, ir 2017-ais, tačiau nei vieną kartą bitutė į finišą taip ir neatvažiavo. Dabar iš komandos stovyklos tylu, tačiau visiems aišku, jog trečią kartą Dakarą šturmuoti tuo pačiu automobiliu būtų mažų mažiausiai nelogiška. Šio sporto virtuvėje daugybę metų besisukantys kolegos atvirai kalba, kad daug protingiau būtų įsigyti kad ir senesnį, tačiau laiko ir trasų išbandytą Dakaro bolidą ir su juo mėginti šturmuoti Dakaro žemę. Ar Vaidotas su Sauliumi įsiklausys į kolegų patarimus? O gal nesėkmės galutinai palaužė komandos motyvaciją? Dar viena džiugi žinia atskriejo iš motociklininkų pasaulio – Nerijus Rukštela, vos 23-ejų motociklininkas patvirtino planus dalyvauti Dakare. Talentingam sportininkui – daugkartiniam šalies čempionui bei pasaulio ir Europos čempionatų dalyviui, ruoštis maratonui padeda kitas Dakaro senbuvis Aurelijus Petraitis. 2018 metų 13 etapų Dakaro ralis Peru, Bolivijos ir Argentinos teritorijoje vyks sausio 6-20 dienomis.