Pirmi trys slalomo etapai sulaukė didelio dalyvių ir žiūrovų susidomėjimo, o šį kartą organizatoriai siūlo išbandyti save naujoje trasoje, važiuojant per sniegą ir ledą. Varžybose, kaip ir kas kartą, bus renkami geriausi FWD, RWD, AWD, LAISVOS ir RETRO klasių sportininkai. Beje, visi dalyviai startuos po du – bus įdomu varžovus aplenkti ne tik galutinėje rezultatų lentelėje, bet ir pačioje trasoje. „Mes, organizatoriai, patys esame dideli autosporto gerbėjai ir visas varžybas organizuojame tiek sau, tiek kitiems. Žinome, kaip šio sporto gerbėjai nori pasimėgauti kitokiu važiavimu – slidžiu keliu ant sniego, plačiais, kartais staigiais posūkiais. Kodėl nepasidžiaugus žiema? Taigi, ketvirto etapo trasa gerokai skirsis nuo praėjusių. Beje, naująją trasą prižiūrime ir dalyviams joje iš anksto treniruotis neleidžiame. Varžybose visi bus lygūs“, – sako „Varėnos automobilių sporto klubo“ vadovas Jonas Keršys. Ketvirtajame slalomo etape važiuos 60 dalyvių: iš viso numatomi 4 įskaitiniai važiavimai (du viena trasa, du kita), varžysis FWD, RWD, AWD, LAISVOS ir RETRO automobilių klasės. Organizatoriai didžiausią dėmesį vėl skirs būtent kokybei – įdomiai ir prižiūrėtai trasai, dalyvių ir žiūrovų saugumui, renginio sklandumui. Būtent dėl renginio kokybės ir ribojamas dalyvaujančių žmonių skaičius. Beje, varžybas stebėti atvykusiems svečiams taip pat stengiamasi sukurti šventę: bus siūloma vietoje virta karšta baravykų sriuba, kepti bulviniai blynai ir t.t. „Dauguma dalyvių nesikeičia jau nuo pirmojo etapo. Viską darome vedami idėjos, kupini entuziazmo, tad džiaugiamės puikiais žmonių vertinimais. Beje, varžybose dalyvauti gali ir naujokai: šį kartą bus apdovanojami tik šio, ketvirtojo, etapo laimėtojai, o bendra visų etapų apdovanojimų ceremonija ir šventė vyks kiek vėliau. „Varėna 2016“ buvo pirmasis mūsų organizuotas auto sporto renginys – įsitikinome, jog tokių trūksta ir tikrai pažadame ir 2017 m. varžybas. Ne tik slalomo – dar daugiau įdomių renginių!“, – planais dalinosi J. Keršys. „Varėna 2016“ ketvirtojo slalomo varžybų etapo pradžia – vasario 4 d. 9 val. Varėnos raj. Vydenių kaime.