Automobilyje sumontuotas būtent „Mercedes“ kompanijos „Formulės 1“ boliduose naudojamas 1.6 litro turbokompresorinis V6 variklis, pasiekiantis 11 tūkst. sūkių per minutę (daugiau neleidžia ribotuvas), sujungtas kartu su elektriniu motoru. Jų bendra galia siekia 680 AG. Benzininė jėgainė sumontuota automobilio viduryje, iškart už sėdynių. Anot gamintojų, šis variklis yra efektyviausias šilumine prasme (virš 40 proc.) iš visų kada nors montuotų serijiniuose automobiliuose. Dar du elektros varikliai, generuojantys po 163 AG, per reduktorius sujungti su priekiniais ratais. Tokiu būdu automobilis yra varomas visais ratais, o trauką galima paskirstyti kiekvienam ratui atskirai. Stabdant priekiniai varikliai virsta generatoriais, nukreipdami kinetinę energiją į ličio jonų akumuliatorius vėlesniam panaudojimui. Akumuliatoriams vėsinti taip pat panaudoti iš „Formulės 1“ atėję sprendimai. Naudodamas vien elektros energiją automobilis gali nuvažiuoti apie 25 kilometrus. Galia ratams perduodama per 8 laipsnių automatinę greičių dėžę, sukurtą specialiai šiam modeliui. Tikslūs duomenys nepateikiami, tačiau, anot gamintojų, nuo 0 iki 200 km/val. greičio automobilis gali pagreitėti per mažiau nei 6 sekundes. Maksimalus jo greitis siekia 350 km/val.  Automobilio kėbulas ir didžioji dalis važiuoklės pagaminti iš anglies pluošto. Jame sumontuoti 19 colių priekyje ir 20 colių gale ratlankiai, apauti sportinėmis „Michelin Pilot Sport Cup 2“ padangomis bei keramikiniai stabdžiai. Vairuotojas gali naudotis dinaminės stabilizacijos sistema, kurioje – trys darbo režimai: įjungta, iš dalies išjungta ir visiškai išjungta. Interjere montuojami du krėslai, vairuotojas gali vertikaliai ir horizontaliai reguliuoti ne tik vairo kolonėlę, bet ir pedalų bloką. Salone sumontuoti du 10 colių įstrižainės ekranai, kuriuose galima stebėti visus automobilio parametrus ir naudotis multimedijos sistema. Automobilio vairas taip pat pagamintas „Formulės 1“ maniera su nupjautomis plokštumomis, elektroniniu tachometru ir įvairiais valdikliais. Iš viso „Mercedes-AMG“ pagamins tik 275 tokius automobilius. Kiekvienas iš jų kainuos ne mažiau 2,3 mln. eurų.