„Opel“ paskelbė, jog už bet kurio gamintojo utilizuojamą seną dyzelinį automobilį suteiks iki 7 tūkst. eurų nuolaidą naujam „Opel“ markės automobiliui įsigyti. Pasiūlymas galios iki šių metų pabaigos. Pasak agentūros „Bloomberg“, tokios ar panašios gamintojų siūlomos nuolaidų programos taikytinos iki 2011 metų pagamintiems dyzeliniams automobiliams, kurių Vokietijoje yra apytikriai 6,4 milijono. Tačiau, kaip tvirtina konsultacijų kompanijos „Oliver Wyman“ ekspertai, ji realiai gali sudominti tik maždaug penktadalį tokių automobilių savininkų, kurie gali sau leisti įsigyti naują automobilį. Kita vertus, kad ir 1,3 mln. senų automobilių keitimas naujais – tai 38 proc. per praėjusius metus Vokietijoje parduotų naujų automobilių. Tokiais sprendimais automobilių pramonės gigantai stengiasi išvengti galimo dyzelinių automobilių uždraudimo didžiuosiuose Vokietijos miestuose. Tokią ekologinę priemonę kai kurių jų valdžia svarsto po bene visą pasaulį sukrėtusio automobilių taršos duomenų klastojimo skandalo. Vokietijai po šio skandalo stengiantis sumažinti kenksmingų išmetamųjų teršalų kiekius, automobilių gamintojai ryžosi siūlyti dosnias nuolaidas ne senų dyzelinių automobilių utilizavimui ir naujų, gerokai ekologiškesnių dyzelinių automobilių pirkimui, bet ir aplinkai mažiau kenksmingoms hibridinėms, elektrinėms arba gamtinėmis dujomis varomoms transporto priemonėms įsigyti. Po praėjusią savaitę vykusio „dyzelinio viršūnių susitikimo“, kurį surengė Vokietijos transporto ir ekonomikos ministerijos, automobilių koncernai pažadėjo atnaujinti 5 mln. automobilių programinę įrangą, kad šie automobiliai mažiau terštų aplinką.