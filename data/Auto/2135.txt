Nors Lietuvoje ir planuojama didinti akcizą dyzeliniam kurui, autoplius.lt plėtros vadovo Mato Buzelio teigimu, tai nebus kritinis faktorius, atbaidysiantis lietuvius nuo dyzelinių automobilių. „Yra n priežasčių, dėl ko lietuviai tiesiog myli dyzelius ir tos meilės taip lengvai neišmuši“, – tikina specialistas. Pasak jo, dyzeliniai automobiliai Lietuvoje vis dar populiariausi. Lietuvoje yra apie 1,5 mln. lengvųjų automobilių, iš jų apie 66 proc. yra dyzeliniai. Anot M. Buzelio, ši rinkos dalis nemažėja ir situacija per artimiausius kelerius metus neturėtų keistis. Specialistas pažymi, kad, kalbant apie naujus automobilius, situacija yra šiek tiek kitokia – benzininių automobilių parduodama apie 10 proc. daugiau. Taip pat galima atkreipti dėmesį ir į po truputį augančią elektromobilių rinką – rugpjūčio mėnesio duomenimis, pasak M. Buzelio, Lietuvoje yra 515 elektromobilių. Daugiau apie tai – įraše nuo 38 min. 35 sek. 