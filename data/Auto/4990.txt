Lyderių praradimai Kelias čempiono vardo link niekuomet nebūna lengvas, rašoma organizatorių pranešime. Tą savo kailiu patyrė ir prieš savaitę Druskininkų ir Lazdijų apylinkėse besivaržę finalinio Lietuvos ralio čempionato (LRČ) etapo – „Rally Classic“ dalyviai. Įtempta kova šįsyk vyko ne tik greičiausiųjų klasėje, tačiau ir kitose LRČ įskaitose – nė vienoje iš jų netrūko intrigos ir iki paskutinio greičio ruožo finišo nebuvo aišku, kuris sportininkas iki kitų metų galės vadinti save greičiausiu Lietuvoje. Intriga greičio ruožuose užsimezgė nuo pat pirmųjų minučių. Ralio favoritu laikytas Martynas Samsonas ir Mindaugas Varža dėl techninių gedimų nusprendė pasitraukti iš kovos jau po pirmojo greičio ruožo. „Atvažiavome tam, kad važiuotume maksimaliu greičiu, o ne tam, kad tiesiog dalyvautume. Po gedimo mūsų automobilis liko varomas tik galine ašimi, tad važiuoti tokiu tempu, kokiu esame įpratę ir kokio reikėtų, kad užimtume aukščiausias pozicijas, negalėjome, tad nusprendėme pasitraukti iš kovos“, – neslėpdamas apmaudo tvirtino M. Varža. Įtampos neatlaikė ne tik raudono „BMW M3X“ ekipažas. Pirmajame greičo ruože Dzūkijos pušaičių tvirtumą nusprendė išbandyti ir vienas iš greičiausiųjų Lietuvoje ralio lenktynininkų Vaidotas Žala. Jo ir brolio Žygimanto Augusto Žalos „Mitsubishi Lancer EVO IX“ iš pagrindinės kovos dėl sezono čempiono vardo pasitraukė, kai atsilaisvino vairo traukė. Ekipažas ne vieną minutę praleido už trasos ribų ir po šio incidento atsidūrė rikiuotės gale. Visgi brolių ekipažas rankų nenuleido, nors ir žinojo, kad čempionų titulas buvau jau nebepasiekiamas. Reikėjo šaltų nervų Iš rikiuotės iškritus pagrindiniams varžovams, atrodė, kad svarbiausias čempionato trofėjus atiteks Giedriui Notkui su Daliumi Strižanu, kurie nemenką taškų kraitį susikrovė priešpaskutiniame LRČ etape Elektrėnuose. Deja, bet įtampa padarė savo ir paskutiniuose naktiniuose greičio ruožose G. Notkus darė nemažai klaidų, kuriomis spėjo pasinaudoti Lietuvos čempionate važiuojantis latvis Janis Vorobjovas su šturmanu Andriu Žaibe.  Jie sugebėjo prisivyti G. Notkų, iki paskutiniųjų greičio ruožų kone dešimt sekundžių lenkusį latvių duetą, ir pelnyti čempionų titulą. Tuo pat metu, kai vienas kito nervus bandė J. Vorobjovas ir G. Notkus, viso ralio etalono priekyje stabiliai važiavo Benediktas Vanagas ir Greta Germanavičiūtė, kurie pirmą kartą tapo finalinio LRČ etapo nugalėtojais. B. Vanagas džiaugėsi, kad pagaliau pavyko išsiaiškinti visus automobilio kaprizus, juos sutvarkyti ir pirmam pasiekti ralio finišą. „Visų greičiausių sportininkų būryje važiuojame garbiausio amžiaus automobiliu. Smagu, kad jis dar turi tiek parako, o mes sugebame iš jo išspausti puikius rezultatus“, – neslėpė džiaugsmo lenktynininkas. Visą ralį B. Vanagui ant kulnų lipo tik antrus metus šiame ralio etape važiuojantis Deividas Jocius su Donatu Zvicevičiumi. Šis ekipažas taip pat galėjo pretenduoti į sezono geriausiųjų taures, bet dėl baudos, kurią gavo „300 Lakes Rally“, atsidūrė už pirmojo trejetuko ribų, tačiau tai nė kiek nesumažino sveiko sportinio pykčio ir D. Jocius į finišą atlėkė antras. Prieš metus ekipažas iškilmingoje ralio apdovanojimų ceremonijoje prie „Europa Royale“ viešbučio Druskininkuose taip pat buvo apdovanotas antrosios vietos taure. Įtampos šaltinis „Įtemptas ir išlaikantis intrigą iki pat paskutinio greičio ruožo – toks turi būti finalinis greičio ruožas“, – vainikuodamas ralio nugalėtojus tvirtino vienas ralio organizatorių, automobilių sporto klubo „AJAGS“ vadovas Jonas Balčiūnas. Šiemet organizatoriams teko nemažai pavargti, ieškant naujų trasų ir keičiant ralio formatą. „Birželį Druskininkuose praūžusi audra pridarė žalos Dzūkijos girioms, o kartu ir mums, ralio organizatoriams, nes didžiausi audros nuostoliai ir, kaip sako dzūkai, „iškados“ buvo padarytos tose vietose, kur vykdavo ralis, tad teko greitai suktis ir ieškoti naujų kelių, kuriuose galėtume formuoti trasas“, – prisiminė J. Balčiūnas. Pasak vieno iš varžybų organizatoriaus, naujos trasos taip pat buvo viena iš įtampos priežasčių. „Lenktynininkai nebuvo važiavę šiomis trasomis anksčiau, todėl tai lėmė sportinę įtampą, kuri pasireiškė ir klaidomis, ir techniniais gedimais. Tačiau yra ir kita medalio pusė – naujose trasose visų dalyvių jėgos buvo lygios, todėl ir pats čempiono vardas įgavo visai kitokią reikšmę. Natūralu, kad dalyviai jaudinosi ir stengėsi pasirodyti kaip įmanoma geriau, juk bendroje įskaitoje prieš lenktynes buvo net penki pretendentai į nugalėtojo titulą. Tačiau etapą laimėjo tie, kurie darė mažiausiai klaidų – B. Vanagas ir G. Germanavičiūtė. Manau, kad tai tikrai sveikintinas rezultatas, nes tai – pirmasis B. Vanago laimėjimas lietuviškame ralyje ir jis tam tikrai buvo „pribrendęs“, – pasibaigusį LRČ apibendrino J. Balčiūnas. Lietuvos automobilių sporto federacijos prezidentas Romas Austinskas taip pat negailėjo gerų žodžių paskutiniajam LRČ etapui, kuris niekuomet nebūna lengvas, nes po viso sezono sportininkai dar turi atrasti jėgų pademonstruoti savo meistriškumą ir suvaldyti įtampą. „Apie šių metų čempionatą galiu pasakyti tiek, kad jis buvo tikrai įtemptas ir atkaklus, lenktynininkai neturėjo kada nuobodžiauti, nes turėjo įrodyti, kad yra verti varžytis dėl čempiono titulo. Na, o ralio bendruomenei, kaip ir kasmet, buvo sukurta didelė šventė“, – savo mintimis dalijosi R. Austinskas.