„Šiek tiek padidėjančios degalų sąnaudos žiemą yra įprastas reiškinys, kurį galima paaiškinti trimis fizikos dėsniais. Tarp jų – didesnis riedėjimo pasipriešinimas, pagalbinių šildytuvų naudojimas ir degalų energetinės vertės skirtumai“, – sako Jukka Nuottimaki, „Neste“ technologijų centro ekspertas, atsakingas už mokslinius tyrimus. Riedėjimo pasipriešinimas Riedėjimo pasipriešinimas šaltuoju metų laiku yra didesnis, todėl automobilio varikliui tenka suktis intensyviau. Taigi, norint įveikti tą patį atstumą su ta pačia transporto priemone žiemą, reikia daugiau energijos nei vasarą. „Pirma, šaltas oras yra tankesnis nei šiltas, todėl žiemą padidėja transporto priemonių aerodinaminis pasipriešinimas. Antra, žiemą kelio paviršius dažnai būna drėgnas, padengtas sniegu ar ledu, o tai lemia didesnį padangų pasipriešinimą judėjimui nei tuomet, kai oro sąlygos yra geros. Trečia, esant žemai oro temperatūrai visos paslankios automobilio dalys – variklis, transmisija, guoliai ir kt. – įšyla šiek šiek lėčiau. Kol variklis pasiekia darbinę temperatūrą, dalių trintis būna šiek tiek didesnė nei įprastai“, – dėsto J. Nuottimaki. Pagalbiniai šildytuvai Dyzeliniai varikliai pasižymi energijos taupymo savybėmis – jie negamina perteklinės šilumos, priešingai nei benzininiai. Dėl šios priežasties šilumai į automobilio saloną tiekti (ypač – erdviuose keleiviniuose autobusuose) reikalingi papildomi įrenginiai. „Pagalbiniai šildytuvai naudoja energiją automobilio salonui šildyti, o tai nulemia degalų sąnaudų augimą. Tačiau ši perteklinė šiluma nereikalinga vasarą, todėl esant aukštesnei oro temperatūrai transporto priemonės degalų sunaudoja mažiau“, – sako J. Nuottimaki. Degalų energetinė vertė Šaltajam metų laikui specialiai pritaikyto ir minusinei temperatūrai atsparaus žieminio dyzelino energetinė vertė yra šiek tiek mažesnė nei vasarinio dyzelino. „Kitaip tariant, vienas litras žieminio dyzelino turi mažiau energetinės vertės, nei vienas litras vasarinio dyzelino. Tai reiškia, kad norint nuvažiuoti tą patį atstumą, žieminio dyzelino variklis sudegina šiek tiek daugiau nei vasarinio“, – sako ekspertas.