„Volkswagen“ generalinis direktorius Matthiasas Muelleris pareiškė, kad atsistatydinti netrukus bus pasiūlyta „Audi“ finansų direktoriui Axeliui Strotbeckui, gamybos vadovui Hubertui Waltlui, žmogiškųjų išteklių direktoriui Thomasui Sigi ir pardavimų vadovui Dietmarui Voggenreiteriui, pranešė leidinys, cituojantis anonimiškus šaltinius įmonėje. Straipsnyje taip pat nurodoma, kad „Audi“ dar nepriėmė oficialaus sprendimo dėl keturių vadovų pasitraukimo ir nepasirinko jų įpėdinių. „Audi“ atstovas spaudai atsisakė komentuoti šį pranešimą. Pasak „Manager“, tokiu būdu prabangių automobilių gamintoja ketina reaguoti į besiplečiantį skandalą dėl dyzelinių automobilių išmetamųjų teršalų. Kiek anksčiau šį mėnesį „Audi“ paskelbė apie maždaug 850 tūkst. dyzelinių automobilių atšaukimą Europoje. Žurnalo duomenimis, „Audi“ vadovas Rupertas Stadleris kol kas liks savo pareigose, tačiau vėliau ir jam gali tekti pasitraukti. Vokietijos prokurorai šį mėnesį sulaikė buvusį vadovaujantį „Audi“ darbuotoją Giovanni Pamio, kuriam JAV teisingumo departamentas pareiškė oficialius kaltinimus dėl vadinamųjų išderinimo įtaisų. Tokia programinė įranga – o „Volkswagen“ ją panaudojo 11 mln. visame pasaulyje parduotų transporto priemonių – leidžia sumažinti automobilių išmetamo azoto oksidų kiekio rodiklius, kai atliekami taršos bandymai. Tyrėjai tuomet pareiškė neturintys įrodymų, kuriais remiantis dabartinius ar buvusius „Audi“ valdybos narius būtų susieti su šiuo sukčiavimu. Tuo tarpu Miuncheno prokuratūra birželį pareiškė atliekanti tyrimą dėl išderinimo įtaisų naudojimo „Audi“ automobiliuose Vokietijoje ir JAV.