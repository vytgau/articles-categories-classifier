Armandas sutiko prisidėti prie Lietuvos automobilių sporto federacijos (LASF) iniciatyvos supažindinti visuomenę su jaunaisiais sportininkais, ir pasidalino savo nuomone. – Kas tave atvedė į automobilių sportą? – Nuo pat mažų dienų automobilių sportu domėjausi pats. Man visuomet patiko automobiliai, domino jų veikimo principai, galimybės ir panašūs dalykai. Toks domėjimasis pamažu ir atvedė į lenktynininko kėdę. – Kodėl iš daugelio autosporto šakų pasirinkai žiedą? – Esu bandęs ir ralio trasas, bet man visada labiau patiko važiuoti asfaltu, todėl nusprendžiau išbandyti save žiede. Man atrodo, kad žiede yra daugiau adrenalino. – Ką manai apie žiedo padėtį Lietuvoje? – Mano manymu, žiedinės lenktynės Lietuvoje yra gana aukšto lygio. Šiek tiek apmaudu, kad turime tik vieną žiedinių lenktynių trasą. Sulauktume daugiau susidomėjimo, jeigu būtų klasė arba varžybos, skirtos vairuotojams, kurie turi mažesnio galingumo mašinas bei ribotą biudžetą. – Kokias savybes tau išugdė autosportas? – Pradėjęs užsiiminėti autosportu ryžtingiau siekiu savo tikslų, labiau susikaupiu, tapau atsakingesnis ir tikslesnis. – Kaip kovoji su įtampa, patiriama varžybų metu? – Varžybų metu kovoti su įtampa – labai sunku. Tačiau, manau, kad jaudulys ir įtampa yra natūralu, todėl per daug net nesistengiu kažkaip to spręsti, viskas praeina savaime. O po varžybų visuomet norisi ramiai atsisėsti artimųjų ar draugų apsuptyje ir aptarti praėjusias varžybas, padarytas klaidas ir apžvelgti ateities startus. – Kiek paprastai užtrunka tavo pasiruošimas varžyboms? – Pasiruošimas trunka visus metus. Reikia paruošti ne tik automobilį, bet ir pasiruošti pačiam: fiziškai ir emociškai. - Ar po varžybų nesunku vėl įprastai elgtis keliuose ir laikytis taisyklių? – Grįžti į įprastus kelius tikrai nėra sunku, atvirkščiai – daug lengviau sekasi susikoncentruoti. - Tavo nuomone, kiek procentų sėkmingo rezultato sudaro: talentas, sunkus darbas ir aplinkybės? – Visi šie dalykai yra be galo svarbūs ir neatsiejami. Tai padeda pasiekti bendrą rezultatą. – Kokius lūkesčius esi sau išsikėlęs automobilių sporte? – Kaip ir kiekvienas sportininkas, stengiuosi siekti savo užsibrėžtų tikslų, nestovėti vietoje ir nuolatos mokytis kažko naujo, kad pasiekčiau aukščiausią įvertinimą. - Kas tave labiausiai motyvuoja siekti aukštumų? Kaip ir gyvenime, taip ir automobilių sporte, mane labiausiai palaiko tėtis. Iš jo sulaukiu daug reikalingų patarimų, pagalbos ne tik ruošiant automobilį, bet ir tvarkantis su emocijomis varžybų metu. - Kaip vertini savo praėjusį sezoną? Kokius tikslus esi išsikėlęs naujam? – Praėjęs sezonas buvo ganėtinai sunkus ir netikėtas, dalyvavau „Autoplius Fast Lap“ ir mini žiedo varžybose. Dariau daug klaidų ir tikiuosi, kad iš jų pasimokiau. Šiam sezonui esu išsikėlęs kur kas didesnius tikslus – sieksiu užlipti ant aukščiausio pakylos laiptelio. – Kas tavo autoritetas automobilių sporte? – Žaviuosi sportininku Dainiumi Matijošaičiu, kuris yra vienas greičiausių lenktynininkų žiedinėse trasose. Jis gali pasigirti įvairiapusiškumu: yra vairavęs motociklą, keturratį, dalyvavęs ne tik žiedinėse, bet ir ralio lenktynėse.