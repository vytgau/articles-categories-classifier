Vienintelis dalyvavęs Lietuvos lenktynininkas Dominykas Butvilas su Renatu Vaitkevičiumi visuose greičio ruožuose nuolat greitėjo, o paskutiniame specialiame „Karowa“ greičio ruože Varšuvos senamiesčio gatvėmis nusileido tik Europos ralio čempionui ir užlipo ant podiumo. „Barborkos ralis“ Varšuvoje, kaip ir spėjome, nepagailėjo siurprizų. Kaip ir kiekvienais metais oro sąlygos buvo permainingos – trečiadienį pradėjo taip snigti, kad atvažiavę į treniruočių trasą turėjome keisti planus – važiuoti su asfaltui skirtomis padangomis būtų buvusi kvailystė. Taigi į ralį atvažiavome be gerų treniruočių, todėl negalėjau sau leisti važiuoti visu šimtu procentų nuo pat pirmųjų kilometrų. Tokia mūsų ekipažo tendencija matėsi ir rezultatų lentelėje. Pradėję kilti aukštyn ir gerindami savo tempą į ralio pabaigą jau buvome šalia lyderių ir penktąjį ruožą užbaigėme trečioje vietoje,“ – pasakoja saugią ralio strategiją pasirinkęs D. Butvilas. Po penkių greičio ruožų lietuviškas „Auto Partner Rally Team“ ekipažas užėmė 6-ąją vietą bendroje įskaitoje ir to pakako, kad galėtų startuoti „Karowa“ greičio ruože, kuris turėjo savo atskirą įskaitą. „Visa karūnuojantis įvykis Barborkos ralyje yra garsusis „Karowa“ greičio ruožas, kuris jau dešimtmečius nepakitęs vyksta pačiame miesto centre, senamiestyje. Jame leidžiama startuoti tik greičiausiems kiekvienos klasės dalyviams, taigi limituotas dalyvių skaičius sufleruoja, jog vien čia startuoti yra prestižas. Iš 104 startavusių ralyje, „Karowa“ ruože važiavo tik 40“, – finalinio greičio ruožo atomazgą pristatė pilotas iš Lietuvos.  Intriga šiame greičio ruože laikėsi iki pat pabaigos, nes dalyviai startuoja pagal pajėgumą ir potencialiai greitesni startuoja vėliau. Žiūrovai tribūnose nekantriai laukia kiekvieno dalyvio rezultato, nes kiekvienas startavęs yra vis labiau pajėgesnis pagerinti laiką. „Mes startavome 6-i nuo galo. Su šturmanu nusprendėme nesikarščiuoti, važiuoti „šaltais nervais“. Stengiausi būti tikslus ir greitas, tačiau keliose vietose mačiau, jog važiavimas nėra idealus. Atvažiavus į finišą žurnalistai pranešė, kad pirmaujame, tačiau tikrai dar neskubėjau džiaugtis, nes po mūsų – penki greičiausi ralio dalyviai, Europos ir Lenkijos ralio čempionai“, – buvusios įtampos neslėpė D. Butvilas. Vis dėlto, galutinėje rikiuotėje lietuvių pasiektą laiką pagerino tik šių metų Europos ralio čempionas Kajetanas Kajetanowiczius, startavęs su naujausiu WRC klasės automobiliu ir čia triumfavęs jau 5 kartą iš eilės. „Auto Partner Rally Team“ komandai atstovaujantys D. Butvilas ir R. Vaitkevičius „Karowa“ greičio ruože išplėšė 2-ąją vietą, o 3-oje ir 4-oje vietose likusius T. Marczyką ir šių metų Lenkijos ralio čempioną F. Nivettę aplenkė atitinkamai 0,65 ir 0,68 sekundės. „Esu tikrai be galo laimingas užbaigęs sezoną tokia nata. Šių metų Lenkijos ralio čempionate turėjome be galo daug iššūkių – teko mokytis iš klaidų, daug dirbti, kad pagreitėtume. Antra vieta „Karowoje“ – viena įsimintiniausių akimirkų. Pajausti fanų palaikymą, girdėti plojimus ir lieti šampaną buvo tikras mūsų sezono karūnavimo momentas, kuris skatina nesustoti ir judėti pirmyn! Esu labai dėkingas mūsų partneriams ir komandos draugams, visiems, kurie mus palaikė šiame nepamirštamame 2017 m. sezone!“ – džiaugsmo neslepia vienas greičiausių Lietuvos ralio lenktynininkų D. Butvilas.