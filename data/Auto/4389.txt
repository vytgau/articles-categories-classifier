Lengvas chaosas Tvyrant didžiuliui karščiui, kuris perkopė 35 laipsnius, į Asunsjono centrą pradėjo plūsti žmonės. Vargu, ar Pietų Amerikoje galima tikėtis europietiškos tvarkos. Ir šioje atidarymo ceremonijoje netrūko lengvo pietietiško chaoso, kurio TV žiūrovai neišvydo. Tiesa, kai kuriuos nesklandumus buvo galima išvysti ir per transliaciją. Viena iš jų – parado dalyvių grūstis ties pakyla. Ten, kur kameros nematė, buvo kur kas daugiau sąmyšio. Nemaža dalis aplinkinių gatvių aplink prezidento rūmus buvo uždarytos, tačiau pėsčiųjų srautai buvo reguliuojami pagal nežinia kokią tvarką. Jei žmonės buvo praleidžiami pro vieną įėjimą, tai po kelių minučių jis jau galėjo būti uždarytas. Be to, pėsčiųjų srautai kirto parado dalyvių trasą, tad kariškiams ir apsaugininkams teko gerokai padirbėti, kad pėstieji tikrąja to žodžio prasme nekristų po visureigių ratais. Jau parado pradžioje pirmasis iš lietuvių ant Dakaro starto pakylos užriedėjo Vaidoto Žalos ir Sauliaus Jurgelėno ekipažas su „Bitute“ – „Seat Leon Dakar“ bolidu. Visi dalyviai iš uždaro parko apsuko 5 km ilgio ratą, užvažiavimo ant pakylos ir vėl bolidus paliko uždarame parke.  Tikslas – finišas Jei taip galima sakyti, bitutės komandą galima vadinti linksmiausiu lietuvišku ekipažu. Ant pakylos duetas atliko įspūdingą ir nuotaikingą šuoliuką. Žinoma, V. Žala ir S. Jurgelėnas dėvėjo ir jau tradicines trispalves kepures. Lenktynininkui V. Žalai tai buvo antrasis Dakaro podiumas. Pernai tuomet debiutantas V. Žala dėl bolido gedimo nefinišavo. Būtent finišo podiumas dabar pagrindinis ekipažo tikslas. - Debiutavote 2016 metų Dakare. Ar skiriasi jausmas ant podiumo debiutuojant ir dabar?, – DELFI paklausė V. Žalos. – Žinote, pripranti. Pirmą kartą tai jausmas: o, Dakaras! Aš vyras! Aš Dakare! Tai kažkoks kosmosas, visai kita lyga. Dabar jau antras kartas. Smagu, bet... Hmm... Tai jau antras kartas. Pripranti – beveik tas pats, kas Žemaitijos ralis. Smagu, bet pirmas kartas visada pirmas kartas. Buvo kažkoks kosmosas, o dabar jau pažįstamas jausmas, viskas žinoma. - Jei neklystu, podiumo pasivažinėjimas buvo vienintelis „Bitutės“ bandymas prieš maratoną? – Galima sakyti, atvažiavome tiesiai iš bivuako. Kol kas viskas veikia. Rytoj bus matyti. Manau, viskas bus gerai. - Gal jau studijavote pirmo greičio ruožo trasą? – Mano darbas yra trys pedalai ir vairas. Visa kita išgirstu per ausines. Man labai ramu, niekuo nesirūpinu – viską sužiūri Saulius. Mano darbas labai paprastas. - Kaip jaučiatės? Nepasigavote virusų? Neperšalote? – Šiaip viskas gerai. Pirmomis dienomis aklimazacija, laiko, temperatūrų skirtumas buvo, bet kažkaip tai ne problema. Labiau neramu žiūrinti į priekį, į aukščio kilometrus. Iš esmės aš jau žinau, kad bus blogai, nes pernai buvo blogai. Pernai man kalnuose tikrai buvo bėda. Manau, kad ir šiemet bus blogai. Mačiau, šiemet organizatoriai stumia kažkokius vaistus vieno gamintojo, kur a la padeda. Tikrai kokos lapus valgysiu, nes pernai tik paskutinę dieną susiviliojau, pabandžiau ir 50 proc. simptomų nuėmė. - Iš kokos lapų daromas kokainas. – Bet neapneša. Toli nenuvažiuotum, jei apsineštum, bet jie duoda kažkokį efektą ir nuima dalį simptomų. - Kokie tie simptomai? – Iš pradžių atsiranda didelis silpnumas, pykinimas, apetito neturėjimas, svoris greitai krenta. Nesinori nei valgyti, nei gerti. Tiesiog atrodo, kad eikite visi po velnių ir niekas prie manęs neikite ir nejudinkite. Jau pažįstamas jausmas ir tikrai bus ne pyragai. Tiesiog reikia susitaikyti, pralipti pro aukštikalnes ir po to jau žemyn. - Liko paskutinė naktis iki greičio ruožo. Ar jaučiasi startinis jaudulys? – Ne. Mūsų planas yra važiuoti ant kelio. Tai reiškia, kad aš tikrai nesiruošiu rizikuoti. Aš jau puikiai žinau, ką darysiu kiekviename posūkyje. Nėra to, kad reikia kažką aklai vytis. Aš nusiteikęs važiuoti labai ramiai, jokių cirkų. Be to, man Saulius neleidžia išdirbinėti niekų. Jei sako važiuoti lėčiau, tai aš ir važiuoju lėčiau. Jis reguliuoja tempą ir dėl to man ramu. Mums reikia atvažiuoti iki finišo. Per 40 km gali ne minutės šlovės, o Dakare gėdos prisidaryti. Jeigu aš būsiu finiše, Dakaras man bus labai geras. Labai noriu atsidurti finiše. Jei tą pasieksime – bus šimtas balų. Vienintelis naujokas Po „Agrorodeo“ ekipažo kita ant podiumo kopė „Craft Bearings“ ekipa, su pilotu Antanu Juknevičiumi ir šturmanu Dariumi Vaičiuliu. Beje, pastaris yra vienintelis iš lietuvių naujokas sunkiausiose pasaulio lenktynėse. „Jausmas tikrai labai geras, tačiau iki finišo dar toli“, – DELFI teigė D. Vaičiulis. Beje, kelio knygą gavęs šturmanas net nedalyvavo komandos vakarienėje, o studijavo būsimą greičio ruožą. Kai oranžinis „Toyota Hilux Overdrive“ užkilo ant pakylos, iš jo išlipę A. Juknevičius ir D. Vaičiulis išskleidė vėliavą su lietuvišku Vyčiu. Tokią pačią Vyčio vėliavą išskleidė ir Benediktas Vanagas, pristatyme pasirodęs jau vakarinėje, vėlyvoje dalyje, su elitiniais sportininkais. Pristatymo metu stambiu planu vaizdo kameros užfiksavo iš kelių tūkstančių gerbėjų nuotraukų suformuotą Vytį ant „Toyota Hilux“ bolido šono. Paragvajuje pirmadienį bus surengtas tik vienintelis, pats trumpiausias Dakaro ralio etapas – 39 km. Tuomet ralio dalyviai pasuks į Argentiną – laukia 415 km pervažiavimas Rezistencijos miestą. Sausio 5-ąją ralis persikels į Boliviją, o 11 dieną vėl grįš į Argentiną, kurios sostinėje sausio 14-ąją finišuos. Pirmasis etapas pirmadienį prasideda nuo 13 val. Lietuvos laiku. Automobiliai turėtų startuoti 16.03 val. mūsų šalies laiku. Pirmasis iš lietuvių 16.52 val. iš 25-os pozicijos pajudės B. Vanagas, tuomet 16.56 val. 27-uoju numeriu numatytas A. Juknevičiaus startas. V. Žala akceleratorių stipriau spustelės nuo 17.42 val. - jam numatyta 64 starto pozicija. 