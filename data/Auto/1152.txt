Aišku, vairuotojams dar nereikia eiti ieškoti karvių išmatų, jų tarkuoti ir grūsti į automobilių bakus. Gal nustebinsime taip sakydami, bet tai automobilį sugadintų. BMW organines atliekas naudoja vienos gamyklos Pietų Afrikoje energijos poreikiui užtikrinti. Tiesa, kol kas netoli esanti biodujų elektrinė, deginanti karvių ir paukščių mėšlą, patenkina tik ketvirtadalį gamyklos energijos poreikio, tačiau BMW į tai žiūri rimtai ir ateityje galvoja tokiu būdu gauti daugiau energijos. Panašiai veikia ir vienos BMW gamyklos elektros tiekimo sistema JAV, tik ten metanas išgaunamas iš seno sąvartyno. BMW gamykla Pietų Karolinoje elektrą gaminasi vietoje – pora turbinų užtikrina maždaug pusę gamyklos energijos poreikio ir sumažina išskiriamo CO2 kiekį maždaug 92 tūkst. tonų per metus. Teigiama, kad tai yra gana lengvas būdas pagerinti gamyklos ekologinę situaciją, nes bet kuriuo metu nutrūkus metano tiekimui ar sugedus generatoriams, galima vėl sugrįžti prie bendro elektros tinklo naudojimo. Tarp automobilių gamintojų vyksta naujoviškos lenktynės. BMW gamykla yra viena iš žaliausių JAV su nuosavomis turbinomis. Nuo jos atsilieka ir tokios gigantės kaip „General Motors“ ir „Volkswagen“, kurios taip pat siekia elektrą žaliomis priemonėmis pasigaminti pačios. BMW gamykla Pietų Karolinoje taip pat gali pasigirti vandeniliu varomomis mašinomis – šakiniais krautuvais, mažais detalių pervežimui naudojamais sunkvežimiais ir taip toliau. O visai netoli gamyklos stovi ir didelis muziejus, kuriam energiją teikia saulės jėgainė. Jos sukuriamos energijos pakanka ne tik pačiam muziejaus pastatui, bet ir porai elektromobilių įkrovimo stotelių. Skaičiuojama, kad net 63 proc. BMW naudojamos energijos pagaminama ekologiškomis priemonėmis – iš atsinaujinančių šaltinių. Tarp automobilių gamintojų šia prasme vyksta įdomios lenktynės, nes pagaliau suvokta, kad sukurti mažai CO2 išmetantį ir nedaug kuro sudeginantį automobilį nepakanka – reikia, kad jo gamyba taip pat būtų švari. Pirkėjai, kuriems ekologija rūpi, tikrai atsižvelgia į automobilių gamintojo įvaizdį. Kas kad hibridinė mašina naudoja labai mažai degalų ir beveik neišmeta CO2, jei jų komponentus po visą pasaulį gabena seni konteineriniai laivai? Šiuo požiūriu teks pasitempti ir elektromobilių gamintojams – ličio gavyba tebėra žalinga aplinkai, o apie elektromobilių perdirbimą kol kas baisu ir pagalvoti. Automobiliai privalo būti ekologiški visą savo gyvenimo ciklą: nuo pradžios iki galo.