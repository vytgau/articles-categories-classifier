„Norėčiau labia padėkoti visam Rokiškio miestui, savivaldybės atstovams, gyventojams, verslininkams. Mes esame labai maloniai nustebinti tokiu visų draugiškumu ir noriu padėti. Mums labai džiugu, kad šis renginys taip suvienijo visą miestą. Apie Rokiškio miesto svetingumą kalbėjo ir sportininkai, kurie liko labai sužavėti. Tai reiškia, kad Rokiškio vardas dar ilgai skambės ne tik Lietuvoje, kaip vienas svetingiausių miestų, bet ir už jos ribų“, – pasidžiaugė varžybų organizatorius Audrius Gimžauskas. Iš užsienio šalių atvykę sportininkai taip pat negailėjo gerų žodžių rokiškėnams. Ypač įsiminė grupelė senjorių, kurios išlydėdamos lenktynininkus į startą, su visais jais pasisveikino jų gimtąja kalba. Toks šiltas sutikimas paliko neišdildomą įspūdį. „Organizuojant tokio masto renginius, natūralu, kad kyla šiokių tokių nesklandumų ir gyventojų pykčio, dėl kelias dienas trunkančio sąmyšio, nepravažiuojamų gatvių ir t.t. Tačiau šį kartą labai nustebino Rokiškio gyventojai, jie ne tik nepriekaištavo, bet nuolat siūlėsi pagalbą. Net gatvėje priėję nepažįstami žmonės teiraudavosi kuo gali prisidėti, kvietėsi pavaišinti, ar tiesiog geru žodžiu padrąsindavo, kas iš tiesų labai nuteikdavo optimistiškai. Tokio masto renginiai reikalauja nemažai policijos pajėgų, užtikrinančių viešąją tvarką, nes ne paslaptis, kur sportas ir azartas, ten aistrų netrūksta. Tačiau, mus kaip organizatorius itin nudžiugino policijos atstovų komentarai po renginio, kad nebuvo jokių iškvietimų dėl viešosios tvarkos pažeidimų, rimtų incidentų ir, kad renginys buvo vienas ramiausių“, – kalbėjo ralio koordinatorė ir viena organizatorių Vesta Tizenhauzienė. „Samsonas Rally Rokiškis“ varžybos, kuriose triumfavo latvių Janio Vorobjovo ir Ivo Pūkio duetas, į Rokiškį sutraukė lenktynininkus net iš trylikos skirtingų šalių, o tai galima vadinti rekordu Lietuvos ralyje. Organizatoriai žada kitąmet vėl sugrįžti į Rokiškį ir sukurti dar didesnę vasaros ralio fiestą rokiškėnams, miesto svečiams ir visai ralio bendruomenei.