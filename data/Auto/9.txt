„Šiemet pristatomas automobilis yra vienas svarbiausių per visą mūsų istoriją. „BMW 8“ vardas į rinką grįžta po beveik 20 metų – paskutiniai aštuntos serijos kupė pro gamyklos vartus išvažiavo 1999 m. Tai bus antroji aštuntosios serijos karta – tikrai specifinis, išskirtinę prabangą ir vairavimo malonumą vertinantiems žmonėms sukurtas automobilis, garantuojantis aštrių emocijų dozę kiekvieną kartą atsisėdus prie jo vairo“, – teigia BMW prekės ženklo vadovas Lietuvoje Martynas Daujotas. Vieni paskutiniųjų bandymų Balandžio pabaigoje Velse vykstantys bandymai – vieni paskutiniųjų ieškant tobulo balanso tarp sportiškumo ir komforto. Jie skirti galutiniam „M850i xDrive Coupe“ variklio, pavarų dėžės, diferencialų ir pakabos darbo suderinimui. Siekdami maksimaliai gerai subalansuoti jį įvairiems keliams, inžinieriai šį automobilį bandė ne tik viešojo naudojimo keliuose, bet ir lenktynių trasose bei prastos būklės užmiesčio keliuose. Taip siekiama kiek įmanoma tiksliau atkartoti visas galimai vairuotojui pasitaikysiančias sąlygas. Jau anksčiau „BMW 8“ buvo bandomas Švedijoje, testuojant kupė elgseną žiemos sąlygomis, saulėtoje Pietų Prancūzijoje, bei, žinoma, automobilių sporto šventovėje – „Nurburgring Nordschleife“ žiede. Po įvairių testų buvo priimtas sprendimas ant priekinės ašies montuoti siauresnes padangas, ant galinės – platesnes. Taip užtikrinamas didesnis sukibimas posūkiuose bei bėgėjantis. Keturių varančių ratų sistema „xDrive“ sureguliuota taip, kad automobilio elgsena primintų galiniais ratais varomą modelį, o prireikus daugiau sukibimo, prie važiavimo pilna jėga prisijungtų ir priekiniai. Garantuotos emocijos Kupė flagmanas turės atnaujintą V8 variklį, išmanią 4 varančių ratų transmisiją, aktyviai veikiantį blokuojamą galinį diferencialą, adaptyvią „M Professional“ pakabą bei kitas naujausias technologijas. „BMW 8“ montuojamas V8 variklis sveria tiek pat kiek ir jo pirmtakas, tačiau inžinieriai jį patobulino iki 530 AG ir 750 Nm galios. Didžiausias sukimo momentas pasiekiamas vos prie 1 800 aps./min., o 8 laipsnių automatinė „Steptronic“ pavarų dėžė visą jį išnaudoja maksimaliam važiavimo malonumui bei šypsenai ant vairuotojo ir keleivių veidų generuoti. Be to, išmani 4 varančių ratų sistema „xDrive“ užtikrins didžiausią įmanomą sukibimą greitėjant – ji suteiks galią daugiausia sukibimo turintiems ratams, o prireikus užblokuos galinį diferencialą. Automobilio vairuotojas galės rinktis vieną iš kelių važiavimo režimų. Standartinis užtikrins maksimaliai komfortiškas keliones, o „Sport“ bei „Sport+“ režimai pakoreguos automobilio pakabos, variklio bei pavarų dėžės nustatymus, DSC stabilumo kontrolės veikimą taip, kad vairuotojas mėgautųsi kiekvienu net menkiausiu vairo pasukimu ar akceleratoriaus spustelėjimu. Lenktynių trasoje ar kitoje uždaroje teritorijoje bus galima visiškai išjungti stabilumo kontrolę DSC ir taip pajausti visą itin galingo automobilio kontrolę. Norint važiuoti maksimaliai efektyviai, patariama DSC palikti įjungtą – ji švelniai koreguoja automobilio trajektoriją ir užkerta kelią greitį mažinančiam slydimui. Prekyba naujuoju automobiliu prasidės šiais metais. Skaičius „8“ modelio pavadinime reiškia jo poziciją tarp visos gamos – jis, kaip ir „Z8“ bei „i8“, reiškia išskirtinai sportišką ir emocingą automobilį.