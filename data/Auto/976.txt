Greičiausi ketvirtame Dakaro ralio greičio ruože buvo Sebastienas Loebas su Danieliu Elena, 330 km bekelę įveikę per 3 val. 57 min. 53 sek. Iš varžybų po avarijos pasitraukus Cyriliui Despres ekipažui, o Nasserui Al-Attiyah praradus daug laiko kopose, S. Loebas pakilo į antrąją vietą bendroje įskaitoje ir čia tik septyniomis minutėmis atsilieka nuo Stephane‘o Peterhanselio su Jeanu-Paulu Cottret. V. Žala su S. Jurgelėnu trasoje užtruko 6 val. 6 min. 18 sek. Bendroje automobilių įskaitoje po keturių etapų „Agrorodeo“ ekipažas pakilo į 24-ią vietą. Pasakodamas apie greičio ruožą po finišo, V. Žala išskyrė smėlio audrą – važiavimas tokiomis sąlygomis, anot lenktynininko, primena judėjimą iš paskos sunkvežimio. „Turėjom šiokių tokių negandų, o po to teko su šiupeliu daug darbuotis, labai pavargome. Kapstėmės gal tris kartus ir taip vyriškai. Jau kai sėdom, tai sėdom – galvojau, Saulius duos man su lopeta per galvą. Tada dar smėlio audra prasidėjo. Kai pusto smėlį, labai nemalonu važiuoti – nesimato reljefo. Visą laiką atrodo, kad priekyje „Kamaz“ važiuoja. Išdalinom visus ratus, kuriuos turėjom, finišavom be laisvų“, – įspūdžius pasakojo lenktynininkas. S. Jurgelėnui didelį įspūdį paliko itin aukštos kopos ir gilūs kanjonai. Ekipažas ne kartą matė dideles avarijas patyrusius automobilius – tiek nuo kanjonų nukritusius, tiek per kopas persivertusius. „Pirmoje dalyje buvo reikalų. Pradėjo variklis gesti, bet mechanikai pirmame techniniame aptarnavime kažką pabūrė ir paskui lėkėm be tos bėdos. Tada važiavom, pradūrėm padangą. Teko pasikast nemažai – ir per savo klaidas, ir kopos įspūdingos bei smėlėtos buvo. Diena karšta. Buvo momentas kai važiavom tiek, kiek leido stuburai“, – įvairias kelio atkarpas prisiminė šturmanas. Greičio ruožo finiše „Agrorodeo“ komandos „Toyota Hilux“ pasirodė be sveikų atsarginių ratų. Vieno prireikė patiems, o dar du paskolino kitam lietuvių ekipažui – Antanui Juknevičiui ir Dariui Vaičiuliui. Šiems ketvirtame Dakaro etape pačių vežamų atsarginių ratų neužteko. Finišą jie pasiekė valanda vėliau ir užėmė 31-ą vietą, o bendroje įskaitoje rikiuojasi 25-i. Vienintelis lietuvis motociklininkas Balys Bardauskas ketvirtame etape užėmė 96-ą vietą, o bendroje įskaitoje yra 108-as. Benedikto Vanago ir Sebastiano Rozwadowskio automobilis patyrė techninių gedimų bei avarijų, tad finišavo paryčiais 51-oje pozicijoje ir dabar yra 43-as. Trečiadienį Dakaro dalyviai startuos penktame etape. Jis išsiskirs savo kilometražu – automobilių ekipažams teks įveikti 932 km distanciją, iš kurių 267 km sudarys greičio ruožas. Visas Dakaro dalyvių karavanas persikels iš San Chuan de Markonos į Arekipą. Greičio ruože motociklininkai startuos atskirai nuo automobilių, tad pastarųjų vairuotojai vėl neturės papildomo orientyro – motociklų paliktų vėžių. Taip pat tai paskutinė diena, kai pasiekiamas bivuakas Peru. Ketvirtadienį sportininkai iš Arekipos keliaus į Boliviją – La Pasą.