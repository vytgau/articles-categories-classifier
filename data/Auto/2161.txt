Patys „Volkswagen“ anksčiau teigė, kad kompanijos valdyba apie sukčiavimą sužinojo tik 2015 m. rugpjūtį. Koncernas galiausiai pripažino diegęs neteisėtą programinę įrangą, skirtą apeiti emisijų testus. Už tai „Volkswagen“ susilaukė milijardinių baudų, o M. Winterkornas buvo priverstas palikti savo postą. Tačiau klausimas apie tai, kurie valdybos nariai žinojo apie sukčiavimą anksčiau, lieka atviras. Tai yra svarbu, nes investuotojai „Volkswagen“ teisme kaltina sąmoningu jautrios informacijos slėpimu bei pridenginėjimu, nors pats koncernas tai kategoriškai neigia. Pasak laikraščio „Sueddeutsche Zeitung“ bei transliuotojų NDR ir WDR, neįvardintas kokybės vadybininkas 2015 m. liepos 27 d. pranešė M. Winterkornui apie sukčiavimą emisijų testuose. M. Winterkornas sausį tyrėjams atsisakė pasakyti, kada sužinojo apie sistemingą „Volkswagen“ sukčiavimą, bet teigė, kad tai nebuvo anksčiau, nei skelbė bendrovė.