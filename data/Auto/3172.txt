Aplinkos apsaugos, maisto produktų ir kaimo reikalų departamento parengtame dokumente siūloma imtis Didžiosios Britanijos švariojo oro zonų plėtros. Jeigu pokyčiams bus pritarta, naujos taisyklės laukia dyzelinių automobilių, neatitinkančių „Euro 6“ emisijų standartų, ir benzininių automobilių, nesiekiančių „Euro 4“ standarto. Jeigu minėtųjų automobilių savininkai nesutiks mokėti jiems skirtų mokesčių, šioms transporto priemonėms gali būti uždrausta įvažiuoti į konkrečias teritorijas, informuoja „Auto Express“. Londono meras Sadiqas Khanas jau anksčiau sakė, kad labiausiai aplinką teršiančių automobilių savininkams jau nuo šių metų spalio 23 dieną už įvažiavimą į Didžiosios Britanijos sostinę teks mokėti 12,5 svarų „T-Charge“ mokestį. Didžioji Britanija nėra vienintelė valstybė, nusprendusi bausti ar net drausti dyzelinius ir benzininius automobilius, teršiančius aplinką. 2016 metais Paryžiaus, Meksiko, Madrido ir Atėnų merai taip pat paskelbė apie sprendimą iki 2025 metų iš miestų centrų išginti dyzelinius automobilius ir furgonus. Be to, Europos Parlamentas praeitą mėnesį pritarė įstatymo projektui, kuriuo numatytos iki 30 tūkst. eurų už vieną automobilį siekiančios baudos gamintojams, kurie neatitinka dyzelinio kuro emisijų standartų. Už šią pramonę atsakinga Europos Komisijos komisarė Elzbieta Bienkowska mano, kad šis sprendimas bus naudingas ir vieną dieną tokie automobiliai taps praeitimi.