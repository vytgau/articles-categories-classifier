Turint omenyje šiuolaikines technologijas, pagaminti gerą elektromobilį nėra taip jau beviltiškai sunku. Jie yra brangūs, tačiau daug pinigų kainuojantys automobiliai nėra jokia naujiena. Su naujomis baterijomis ir įkrovimo technologijomis elektromobiliai gali važiuoti didelius atstumus ir dabar yra visai praktiški. Bet sunkvežimiai yra kitokie. Sunkvežimiams reikia ne tik įveikti didžiulius atstumus, bet ir tai daryti efektyviai bei greitai. Menka nauda iš vilkiko, jei jam reikia kas porą valandų stoti vienos valandos pertraukai. Kita esminė problema – kaina. Sunkvežimių nevairuoja tiesiog šiaip sau – tai verslo įrankiai, skirti uždirbti pinigus. Kodėl kas nors turėtų mokėti už labai brangias mašinas, jei rinkoje sukasi ir gausybė pigesnių pasirinkimų. Visgi, „Tesla“ mano, kad tai yra įmanoma. Pranešama, kad viena naujienų agentūra net matė susirašinėjimą tarp automobilių gamintojo ir Nevados institucijų, atsakingų už automobilius ir eismo saugumą. Jei jau kalbama apie bandymus kelyje, galima manyti, kad esminių problemų sprendimas jau žinomas. „Tesla“ sunkvežimiai turėtų autonominę vairavimo sistemą ir galėtų važiuoti kartu. Tai yra, sunkvežimiai išsirikiuotų ir visą kelią laikytųsi kartu, taip taupydami energiją. Turint omenyje ilgus, labai tiesius greitkelius, dažnai spėliojama, kad būtent ten JAV ir turėtų prasidėti autonominio vairavimo revoliucija, o juk autonominiai sunkvežimiai suteiktų daugiausia naudos. „Tesla“ vadovas neseniai papasakojo, kad jau yra vairavęs kompanijos ruošiamą sunkvežimio prototipą ir buvo nustebintas kaip lengva tai daryti. Taigi, telieka laukti, kol pamatysime, kaip šis vilkikas atrodo ir ką jis gali. Įdomu ne tik kaip sunkvežimiai gebės autonomiškai važiuoti greta, kaip jie tvarkysis su didžiulės kainos problema, bet ir kaip jie atrodys. Tesla“ gamins amerikietiško ar europietiško tipo sunkvežimius?