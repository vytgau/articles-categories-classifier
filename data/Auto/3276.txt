Šiemet jis – neeilinis, jubiliejinis, žymintis solidų pusės amžiaus jubiliejų. Iš tiesų Lietuvoje nėra daug panašios paskirties bazių, turinčių tokią turiningą ir turtingą istoriją. Prieš 50 metų, 1967 m. balandžio 28-ąją, tuometinis Vilniaus miesto Darbo žmonių deputatų tarybos vykdomojo komiteto pirmininkas Jonas Vildžiūnas pasirašė sprendimą dėl žemės sklypo Senosios Plytinės gatvėje skyrimo kartodromo statybai. Tai aktas ženklino naujos sporto bazės gimtadienį. O po ketverių metų, 1971-aisiais, naujajame kartodrome jau vyko pirmosios lenktynės. Sovietmečiu tai buvo išskirtinai profesionalams skirtas sporto objektas, o Lietuvai atgavus nepriklausomybę ši sporto bazė plačiai atvėrė duris mėgėjams, kartingo entuziastams bei būsimiesiems šumacheriams – pirmuosius žingsnius į greičio pasaulį žengiantiems vaikams. „Kartingų sportas – pirmoji pakopa į automobilių sporto viršūnę, - įsitikinęs VšĮ „Plytinės kartodromas“ direktorius Darius Jonušis. - Neatsitiktinai visi automobilių sporto karaliene laikomos „Formulės 1” pilotai savo kelią pradėjo būtent nuo kartingo ir kartodromų. Jei neturėsim gerų kartingo trasų, nesudarysime tinkamų sąlygų treniruotis, kelti meistriškumo vaikams ir jaunimui, ateityje neturėsime nė vieno gero žiedininko, kroso ar ralio meistro, garsinančio Lietuvą toli už jos ribų.” Šventės išvakarėse pirmieji Plytinės kartodrome apsilankė automobilių sportu besidomintys žurnalistai, ta proga išbandę naujus kartingo automobiliukus bei savo jėgas 50-čio jubiliejui skirtame turnyre. Jame didžiausia sėkmė lydėjo „Keturių ratų“ žurnalistą Egidijų Babelį, išsivežusį specialią 50-etį švenčiančio Plytinės kartodromo čempiono taurę. Atkaklioje kovoje nugalėtojas pranoko kolegas Vytautą Pilkauską ir Renaldą Gabartą. Greičiausia dailiosios lyties atstovė, portalo lrytas.lt „Auto“ rubrikos redaktorė Ilona Steponėnė tenkinosi ketvirta bendrosios įskaitos vieta. Gegužės 7 d. 12.00 – 16.00 val. kartodrome vyks „Skynet“ šeimų turnyras, kur komandą sudarys 1 suaugęs ir 1 vaikas. Greičiausio dueto laukia vertingi prizai, o visų susirinkusiųjų - gausybė įvairių pramogų: batutai vaikams, virtualios realybės žaidimų kampelis ir t.t.