Automobilių tematika CES stenduose kasmet užima vis daugiau vietos. Nenuostabu – šiuolaikinis transportas be elektronikos nė nepajudėtų iš vietos. O turint omenyje tai, kad ateitis siejama su bepilotėmis transporto priemonėmis, tampa aišku, kodėl Las Vegaso paroda yra tokia svarbi tiek naujųjų technologijų kūrėjams, tiek ir automobilių gamintojams. Tokia ir buvo šiųmetinė CES tendencija – ateities automobiliai, kuriuose žmogus – tik keleivis. Valdymas be kontakto Plėtodamas autonomiško važiavimo viziją, Las Vegaso parodos lankytojams BMW koncernas suteikė galimybę pažvelgti į novatorišką automobilio interjero koncepciją ir jo valdymo galimybes. Futuristiniame „BWM i Inside Future“ modelyje panaudota inovacija – informacinis ekranas „BMW HoloActive Touch“ – į vieną sprendimą sujungia „BMW Head-Up Display“ projektoriaus, valdymo gestais ir lietimais technologijas bei siūlo naujos kartos naudotojo sąsają. Didelio formato informacinis ekranas yra projektuojamas priešais centrinę konsolę, jo valdymo funkcijos atliekamos pirštų ir rankų judesiais tiesiog ore, be tiesioginio kontakto su kokiu nors paviršiumi. O prisilietimo pojūtį pirštų galiukuose pasirinkus kokią nors funkciją lemia specialus ultragarso generatorius. Didesniam keleivių patogumui sukurta asmeninė garso užuolaida „BMW Sound Curtain“. Į galvos atlošus integruota užuolaida kiekvienam žmogui leidžia klausytis muzikos ar kitos informacijos netrukdant kitiems ekipažo nariams. Tuo metu gale sėdintys keleiviai gali naudotis plataus formato nusileidžiančiu ekranu, kuriame gali žiūrėti filmus, televizijos programas ar atvaizduoti turinį iš savo išmaniųjų įrenginių, prijungtų prie automobilio informacinės sistemos. Žodžiu, viskas, ko reikia savarankiškai važiuojančioje mašinoje. Be to, bavarai pristatė ir namams skirtą informacinį ekraną „BMW Connected Window“. Šis savotiškas „organaizeris“ yra susiejamas su automobilio informacine sistema ir asmeniniais išmaniaisiais prietaisais, todėl jame pateikiama apibendrinta dienotvarkė, kasdieniam maršrutui suplanuoti reikalinga informacija ir kitas turinys. Šis informacinis ekranas taip pat valdomas gestais. Mašina kaip namo dalis Taigi, kai ateis laikas, kai jus į darbą ar vaikus į mokyklą nuveš pats automobilis, vairuotojui nebeliks nieko kito, tik linksmintis. Kitaip sakant, tai bus metas, kuomet namų kinas taps svarbiausia mašinos įranga. Būtent tuo ir remiasi inžinieriai, jau dabar siūlantys savo naujoves automobilių gamintojams. Pavyzdžiui, multimedijos įrangos kūrėja „Cinemo“ CES lankytojams parodė bepiločių keleiviams skirtą pramogų sistemą, susietą su internetu. O „Hyundai“ sumanė žengti dar toliau – korėjiečių sumanymu, bepilotis automobilis turi tapti namo dalimi. Jų vizijos esmė tokia – name mašinai skiriama speciali vieta. Tiesa, į gyvenamąją erdvę integruojamas tik automobilio salonas (kėbulas lieka už sienos), ir tas salonas tampa jos dalimi – jo generatorius aprūpina namą elektra, kondicionierius vėdina orą, o multimedijos sistema tarnauja kaip namų kinas ar darbo įranga. Prireikus kur nors išvažiuoti žmogui tereikia atsisėsti į bepiločio saloną. Kiekvienam – po displėjų Kad žmonės turėtų ką veikti juos vežančioje mašinoje, iš anksto rūpinasi ir „Panasonic“. Kompanija pristatė keturviečio automobilio saloną, kuriame kiekvienas keleivis turi savo „staliuką“ su interaktyviu sensoriniu displėjumi. Visus keturis displėjus galima sujungti į vieną bendrą ekraną. Šis monitorius turi vieną įdomią savybę – jis reaguoja į ant paviršiaus uždėtus daiktus. Pavyzdžiui, jei ant ekrano pastatysite puodelį su kava, vaizdas tiesiog „apeis“ tą kliūtį. Dar viena „Panasonic“ sukurto salono ypatybė – apdaila. Iš pirmo žvilgsnio tai atrodo dekoratyviniai medžio ar metalo intarpai, tačiau iš tiesų šie elementai pagaminti iš organinės smalos, imituojančios natūralias medžiagas, beje, ne tik vaizdu, tačiau ir paviršiaus faktūra. Maža to – šie elementai, juos palietus, atlieka ir tam tikras reguliavimo funkcijas, pavyzdžiui, oro temperatūros ar salono apšvietimo lygio. Intelektas po kapotu Tuo metu „Honda“ inžinieriai nori, kad automobilius su žmonėmis sietų ir emocinis ryšys. Las Vegase pristatytas koncepcinis japonų „NeuV“ modelis turi „emocinį variklį“ („Emotion Engine“). Tai – programinė įranga, gebanti „bendrauti“ su vairuotoju. Kameromis ir davikliais būtų renkama informacija ir, remdamasi ja, mašina generuotų tam tikras emocijas. Pavyzdžiui, vairuotojui staigiai paspaudus akceleratoriaus pedalą automobilis parodytų savo išgąstį sušukdamas. Arba atvirkščiai – tylėtų važiuojant ramiu režimu. Arba šiaip palaikytų pokalbį. „Intelektu“ apdovanotas ir kitas šių metų CES parodos eksponatas „Toyota Concept-i“ modelis. Principas čia panašus kaip ir aukščiau minėtoje hondoje – „Yui“ vardu pavadintas kompiuteris atpažįsta vairuotoją, prisitaiko prie jo charakterio, seka emocijas ir su juo bendrauja. Ir ne tik su juo, bet ir kitais eismo dalyviais – besikeičiančiais užrašais ant kėbulo. Be to, padeda vairuotojui ištaisyti jo padarytas klaidas vairuojant arba perima mašinos valdymą į savo „rankas“. Panašų tikslą – apdovanoti automobilį „protu“ – turi ir „Nissan“. Šio koncerno valdybos pirmininkas ir vykdomasis direktorius Carlosas Ghosnas parodos lankytojams papasakojo apie naujausią technologiją – „Seamless Autonomous Mobility“ arba SAM. Anot jo, sukurta pasinaudojant NASA technologijomis, SAM padeda automobilio dirbtiniam intelektui kartu su žmogaus pagalba priimti sprendimus nenuspėjamose situacijose ir taip tobulina tą dirbtinį intelektą. Oazė ant ratų Šveicarų kompanija „Rinspeed“, kasmet pateikianti bent po vieną futuristinę naujieną, Las Vegase parodė „oazę“, tiksliau, koncepcinį „Oasis“ modelį, kurį pristatė taip: „Miesto džiunglėms skirtas sodo sklypas ant ratų“. Kompanijos įkūrėjas Frankas M. Rinderknechtas idėją pakomentavo taip: laikas atsikratyti nusistovėjusios tvarkos, kai žmogus, norėdamas užkariauti miesto džiungles, perka tanko dydžio visureigį. Šioje ratuotoje „oazėje“ išties yra žalumos salelė – „sklypas“ tarp priekinio stiklo ir prietaisų skydelio. Puiki vieta auginti ridikėlius. Vis dėlto koncepto ypatybė – naujosios technologijos. Automobilis tiesiogiai susietas su socialiniais tinklais, o tai, sako mašinos autoriai, padės sutaupyti daug laiko. Pavyzdžiui, jei kas nors iš draugų „Facebook“ ar „Twitter“ tinkluose praneš, kad netrukus vietos stadione baigsis futbolo rungtynės, „Oasis“ pats parinks maršrutą siekdamas išvengti kamščių. Arba pasiūlys užsisakyti staliuką restorane, apie kurį vairuotojo draugai socialinėje erdvėje ką tik paliko puikų atsiliepimą. Ką dar gali (na, bent jau kūrėjų fantazijose) šis automobilis? Pavyzdžiui, žinodamas skrydžio laiką, pasitikti jus oro uoste parskridus iš užsienio. Arba atvažiuoti iki jūsų iškviestas „WhatsApp“ ar kita programėle. Iš mašinos galima valdyti savo išmaniuosius namus – jei tik tokius turite. „Rinspeed Oasis“ yra bepilotis automobilis, todėl vairuotojui (teisingiau, keleiviui) panorėjus jo vairas lengvai pasiverčia į darbo staliuką su klaviatūra. Aišku, mašina valdoma gestais ir balsu – be to niekaip. „Paskęst debesyse...“ „Continental“ automobilių gamintojai irgi siūlo pačius naujausius savo sprendimus. Pvz., debesijos duomenų saugyklą, kurioje bus visos mašinos sistemoje esančios programėlės. Ši saugykla atliks ir pagalbinės sistemos funkciją, vertindama vairuotojo įpročius. Remdamasi šiais duomenimis, ji automatiškai parinks reikiamą radijo stotį ar mėgstamą grojaraštį, internetiniame radijuje bus ieškomas mėgstamas atlikėjas ar muzikos stilius. Panašiai gali būti pritaikytos ir kitos programos. Pavyzdžiui, jei tam tikromis darbo dienomis kasryt važiuojama į sporto salę, automatiškai navigatoriuje bus paleidžiamas nustatytas maršrutas su informacija apie spūstis ir galimus aplinkkelius. Jau anksčiau sukurti „Continental“ pažangūs stiklai, kuriuos vienu mygtuko paspaudimu galima užtamsinti norimoje vietoje, dabar tapo dar sumanesni ir turi dar daugiau funkcijų, didinančių keleivių komfortą. Stiklai dabar automatiškai prisitaiko prie skirtingų eismo sąlygų, gali pritemti tik toje vietoje, kur šviečia saulė. Taip pat vokiečių inžinieriai pristatė trimatį ekraną su iškiliais paviršiaus elementais, sukuriančiais kur kas didesnį kokybės ir individualaus dizaino pojūtį nei klasikiniai ekranai.