„Siekdami varžybų dinamiškumo, ribojame dalyvių skaičių – infrastruktūra Lietuvoje, kaip sakoma, nėra guminė, todėl jei registruotume pusšimtį elektromobilių, kažkam tektų ilgai laukti prie įkrovimo stotelės. Kai besivaržančių dvidešimt, ilgai netruks ir intrigos kur kas daugiau. Todėl dalyviai aktyviai registruojasi nuo pat pirmųjų minučių, vietos sparčiai užpildomos“, – teigia varžybų organizatorius Darius Grinbergas. Taktikos neatskleidžia M. Plukys su V. Miliumi važiuos naujuoju „Nissan Leaf“, kuris turi 150 AG pasiekiantį elektros variklį, o jo baterija viena didžiausių rinkoje – 40 kWh. Pagal dabar galiojančią NEDC ekonomiškumo testavimo metodiką, šis elektromobilis mišriu režimu gali įveikti 378 km, o pagal antroje šių metų pusėje įsigaliosiantį realistišką standartą WLTP – 285 km. Elektromobilių varžybose teks įveikti 337 kilometrus, tad, važiuodamas ne didžiausiu tempu, naujasis „Nissan Leaf“ galėtų iš Vilniaus į Palangą nukeliauti nesustojęs? Ekipažo nariai apie tai nekalba. „Mūsų taktika paprasta – pasiekti Palangą kuo greičiau, kiek tik leidžia kelių eismo taisyklės“, – teigia ekipažo narys M. Plukys. Porininkas V. Milius yra bene geriausias pasirinkimas, siekiant važiuoti maksimaliai taupiai ir greitai. Jis – daugybės tūkstančių kilometrų ištvermės bei ekonomiškumo kelionių dalyvis ir rekordininkas. Naujajam „Nissan Leaf“ elektromobilių lenktynės bus ne pirmas išbandymas. Kovo pradžioje žurnalistai iš Estijos juo nukeliavo nuo Talino iki Ženevos automobilių parodos ir atgal, o antroje mėnesio pusėje pats M. Plukys per vieną dieną nuvyko iš Talino į Vilnių.  „Elektromobiliai yra visavertės transporto priemonės, jomis kasdienės kelionės yra patogios, o tolimi atstumai – jau įveikiami. Rinkoje auga tiek naujų, tiek naudotų automobilių pasiūla, vis daugiau žmonių atranda jų privalumus ir parodo atsakingą požiūrį į aplinkos apsaugą. Džiugu, kad elektromobilių įkrovimo infrastruktūra yra plečiama ir greitu metu aprėps visą Lietuvos teritoriją“, – pasakoja M. Plukys, pridurdamas, kad elektromobilių varžybas siūlytų pervadinti tiesiog maratonu ir bendraminčių – ekologiško gyvenimo būdo mėgėjų – suvažiavimu. Artimiausiais metais išties numatomas didelis elektromobilių infrastruktūros pokytis – iki 2020-ųjų metų „Energijos sprendimų centras“ stotelių tinklą ketina išplėsti iki šimto. Taktikos svarba Jeigu toks „Nissan Leaf“ būtų startavęs pernai ar užpernai, jis būtų neabejotinas lyderis. Kai 337 km distancijoje tėra vos dvi įkrovimo stotelės dešinėje kelio pusėje (kaip ankstesniais metais), elektromobilio įveikiamas atstumas – itin svarbus. Tačiau šiemet, kai vien dešinėje pusėje yra šešios, o kairėje – dar penkios, pasirinkta krovimo taktika lems daugiau nei teorinės elektromobilio galimybės. Praėjusiais metais užfiksuotas elektromobilių varžybų rekordas su „Hyundai Ioniq“ – 4 val. 5 min. – šiemet turėtų būti pagerintas. Ne tik trečdaliu didesnę bateriją turinčių naujųjų „Nissan Leaf“ modelių (jų greičiausiai bus daugiau nei vienas), bet tų pačių „Hyundai“, „Volkswagen e-Golf“ ar „KIA Soul EV“. „Infrastruktūra labai prisideda prie rezultato. Kai įkrovimo stotelių mažai, elektromobilio baterijas reikia pildyti ilgai – dažnai iki pusvalandžio, o greičiausiai kraunama per pirmąsias 10–15 minučių. Todėl šiemet, kai įkrovimo stoteles magistralėje Vilnius–Klaipėda galima rasti maždaug kas 50 kilometrų, dalyviai galės važiuoti greičiau, gal net didžiausiu leistinu greičiu, ir stoti dažniau, o baterijas pildyti efektyviau“, – svarsto varžybų organizatorius D. Grinbergas. Varžybose „Įsikrauk su „Energijos tiekimu“: Vilnius–Palanga“ gali dalyvauti tik Lietuvoje parduodami elektromobiliai, todėl naujasis „Nissan Leaf“ greičiausiai bus šių metų favoritas – bent jau popieriuje jo nuvažiuojamas atstumas didžiausias. Tačiau praėjusiais metais didžiausią teorinį atstumą galintis nuvažiuoti „Volkswagen e-Golf“ liko antroje vietoje, o pirmosiose varžybose 2015-aisiais nugalėjo prie favoritų nepriskirtas „KIA Soul EV“. Todėl ir šiemet rezultatų prognozuoti be gegužės 4-osios popietės – neįmanoma.