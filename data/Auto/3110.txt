DELFI ne kartą rašė, apie transporto problemas ties Kaunu. Prieš porą savaičių čia lankėsi LAKD atstovai, kurie sprendė, kaip greitomis ir pigiomis priemonėmis pagerinti eismo srautų judėjimą. LAKD planuoja didžiąją rekonstrukciją pradėti kitąmet, nes šiemet uždarius Vilniaus oro uostą, lėktuvai leisis Kaune, todėl eismo srautai dar padidės. „Kitais metais pradėsime įgyvendinti didįjį projektą, kur būtų šešios eismo juostos ir nauji viadukai. Pagal projektą numatyta, kad pagal tokius srautus, kokie yra dabar, tiltai turėtų būti po 4 eismo juostas. Šiuo metu jau rengiamas projektas“, – prieš keletą savaičių DELFI sakė Lietuvos automobilių kelių direkcijos (LAKD) vadovas Egidijus Skrodenis. Specialistas pripažino, kad priemonės turėjo būti įgyvendintos jau seniausiai. Būtent todėl dabar susidarė itin prasta situacija ties Kleboniškio tiltais, kur mažiausia avarija, o jų būna itin dažnai, ilgam užkemša eismą pagrindine šalies arterija. „Veiksmų planas toks: ką padaryti labai greitai, kad pagerėtų sąlygos, nes didelių investicijų neverta mesti. Kitąmet pradėsime didelį projektą įgyvendinti. Bet žmonės kenčia jau dabar. Sprendžiame, ką galėtume pagerinti smulkiomis priemonėmis“, – teigė E. Skrodenis. Panašu, kad LAKD nepavyko rasti laikinų svertų, kaip pagerinti eismo pralaidumą. Tačiau kitų metų laukimas ir pažadai jau ima erzinti Kauno valdžią. „Kad kažką daryti, pirmiausia reikia pradėti daryti. 7 metus kalbama, bet nieko nevyksta. Tai mes važiuojame siūlyti pagaliau pradėti daryti, nes iki šiol tik visi renkasi į susirinkimus, bet nė piršto nepajudina. Reikia pagaliau pradėti įgyvendinti tą projektą, kurį 7 metus rengė“, – DELFI teigė G. Petrauskas. Kauno savivaldybės administracijos vadovas teigė, kad jau dabar galima pradėti tvarkyti visą reikiamą dokumentaciją ir taip taupyti laiką. „Yra sprendimų, kuriuos jau dabar galima pradėti įgyvendinti. Galų gale reikia pradėti įgyvendinti projektą, nes kol įvyks konkursai, tai praeis metai laiko. Jei pradėsime skelbti konkursus po metų, tai tada viskas nusikelia dar metams. Tai jei nenorime prarasti dar metų, tai dabar pats geriausias laikas skelbti konkursus. Mes norime aiškaus plano: kas, kada, kaip, ką jie darys, kad pagaliau padarytų ir išspręstų kelio A1 kiekvieno ryto ir kiekvieno vakaro kamščių klausimą“, – teigė G. Petrauskas. Iki šiol buvo siūlyti keli laikini problemos sprendimo būdai, tačiau visi jie baigiasi ties didžiausia problema – A. Meškinio (Kleboniškio) tiltais. Šie tiltai yra tiesiog per siauri, kad pakeltų vis augančius transporto srautus. „Su praėjusia Vyriausybe tik diskutavome ir daugiau nieko nenuveikėme. Tikimės, kad dabar pagaliau pajudės reikalai. Mūsų tikslas yra išpręsti problemą, su kuria mes gyvename kiekvieną dieną – jie su šia problema susiduria tik kartą per metus. Reikia imti ir daryti sprendimus dabar, šiandien, o ne po metų“, – sako G. Petrauskas. Planuojama, kad rekonstrukcijos metu tiek magistralė, tiek Kleboniškio tiltai ties Kaunu bus platinami. Taip pat bus statomi nauji viadukai. Rekonstrukcija vyktų nuo vadinamosios Muravos sankryžos iki posūkio į Giraitę.