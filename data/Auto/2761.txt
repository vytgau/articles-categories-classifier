Viena didžiausių padangų gamintojų „Goodyear“ nori žinoti, ką vairuotojai mano apie autonomines transporto priemones. Siekdama išsiaiškinti vairuotojų požiūrį į tokius automobilius, „Goodyear“ kartu su Londono ekonomikos ir politikos mokslų mokykla (LSE) vienuolikoje Europos valstybių surengė apklausą, o keturiose šalyse atliko tikslinių grupių tyrimą. Daugiau kaip ketvirtadalis respondentų teigė, kad jaustųsi patogiai, jei autonominė transporto priemonė visiškai save valdytų, o mažiau kaip trečdalis teigė, kad norėtų vairuoti kartu su tokia transporto priemone. 43 procentai respondentų sutiko, kad savivaldės transporto priemonės būtų saugesnės, nes didžioji dalis avarijų kyla dėl žmogaus padarytų klaidų. Tačiau nerimas dėl autonominės transporto priemonės technologijos išlieka: 73 procentai respondentų teigė bijantys, kad „savivaldės transporto priemonės gali sugesti“. Tikslinių grupių dalyviai tikisi, kad autonominės transporto priemonės „elgsis gražiai“ ir laikysis kelių eismo taisyklių. Jie įžvelgė galimybę, kad autonominės transporto priemonės „iš pašaknų išrautų“ blogus vairavimo įpročius. 37 procentai sutiko, kad mašinos neturi emocijų, todėl gali būti geresni vairuotojai nei žmonės. Tačiau 60 procentų išreiškė susirūpinimą, kad mašinoms nebūdingas ir sveikas protas, reikalingas bendraujant su kitais vairuotojais. Du trečdaliai respondentų pritarė „išmaniosioms padangoms“ su pažangiais jutikliais, kurie, įdiegti savivaldėje transporto priemonėje, gali įvertinti kelio būklę ir oro sąlygas. Tikslinės grupės dalyviai entuziastingai diskutavo apie galimybę pasijusti neskubančiu keleiviu, kuris kelyje gali atsipalaiduoti arba dirbti. Tačiau vis dėlto didžioji dalis respondentų (82 procentai) pripažino, kad jiems būtų sunku „paleisti vairą ir kontrolę iš savo rankų“ ir jie norėtų žinoti, kas vyksta kelyje. „Goodyear“ tokie rezultatai nenustebino. „Nepaprastai svarbu suprasti, kaip vairuotojai suvokia dabartinį vairavimą ir ką jie mano apie autonominių transporto priemonių prisitaikymą kelyje. „Goodyear“ tyrinėja kelias pagrindines sritis, kurios formuoja ateities mobilumą. Mes viliamės, kad šios mokslinio tyrimo įžvalgos padės suinteresuotosioms šalims dirbti kartu ir sėkmingai pristatyti rinkoje autonomines transporto priemones“, – teigia Liuksemburge įsikūrusio „Goodyear“ naujovių kūrimo centro generalinis direktorius Carlosas Cipollitti. Apie tyrimą Šis tyrimas yra „Goodyear“ „ThinkGoodMobility“ platformos dalis. Jis buvo atliktas keturiose Europos valstybėse sumodeliavus tikslines grupes, kurias sudarė 48 dalyviai, ir atlikus internetinę apklausą, kurioje dalyvavo maždaug 12000 respondentų iš 11 Europos valstybių. Kartu su Londono ekonomikos ir politikos mokslų mokykla 2015 m. atliktas tyrimas, kuriame buvo tyrinėjamas socialinis vairuotojų elgesys kelyje, sulaukė plataus atgarsio.