Anot „Uber“ atstovų, sostinės susisiekimo taškai, tokie kaip Vilniaus oro uostas iki šiol buvo vieni populiariausių kelionės tikslų platformoje. „Uber“ siūlys vienodos kainos keliones iš Vilniaus į Kauno oro uostą bei galimybę grįžti atgal. Tikimasi, kad naujoji kryptis bus labai populiari, tad kelionių paklausa gali būti itin didelė. Jau dabar kai kurie keleiviai, taupydami savo laiką, kelionei iš Vilniaus į Kauno oro uostą rinkdavosi „Uber“. Tačiau galimybės užsisakyti pavėžėjimą su „Uber“ Kauno oro uoste iki šiol nebuvo. Laisvo „Uber“ partnerių-vairuotojų automobilio Vilniuje paieškos tokio tipo kelionei neturėtų būti sudėtingos, tačiau nusileidusieji Kauno oro uoste į Vilnių galės grįžti tik greta oro uosto ar netoliese esančių „Uber“ partnerių-vairuotojų automobiliais. Taip pat kompanijos atstovai pabrėžia, jog užsisakydami „Uber“ iš Kauno oro uosto, keleiviai galės vykti tik į Vilnių. „Džiaugiamės sprendimu atnaujinti vieną pagrindinių skrydžių taškų šalyje – Vilniaus oro uostą. Siekdami kiek palengvinti vilniečių bei miesto svečių kelionių planus, siūlysime patogų ir greitą sprendimą, padėsiantį lengviau organizuoti susisiekimą tarp šių dviejų didmiesčių. Iš sostinės pasiekti Kauno oro uostą taps įmanoma vos vienu bakstelėjimu“, – naujieną pristato Ennas Metsaras, „Uber“ vadovas Baltijos šalyse.   „Uber“ praneša, kad kelionė iš Vilniaus į Kauno oro uostą programėlėje pasirinkus kryptį „Vilnius – Kauno oro uostas“ kainuos 60 eurų. Šiai sumai įprastų „Uber“ kelionių metu taikomas kainos daugiklis įtakos nedarys. Programėlės vartotojai raginami pasinaudoti keliomis gudrybėmis, kurios padės sutaupyti. Pavyzdžiui, kelionės kainą galima pasidalinti su kitais tuo pačiu automobiliu važiuojančiais keleiviais. Tad užsisakant kelionę verta paieškoti kitų pakeleivių, važiuojančių ta pačia kryptimi. Be to, išsiuntus pakvietimo kodą, leidžiantį išmėginti „Uber“, savo draugui, pirmajai jo kelionei suteikiama 10 eurų nuolaida, o pakvietimą išsiuntęs žmogus pats įgyja tokio pat dydžio nuolaidą artimiausiai kelionei. Taip kelionė iš vieno didmiesčio į kitą taps gerokai pigesnė.