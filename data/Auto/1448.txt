Kaip teigiama pranešime žiniasklaidai, lietuviško kapitalo tarptautinė bendrovė „Noker“ naujais vilkikais prekes ir medžiagas transportuoja visoje Europoje, o prie Dakaro projekto prisijungti nusprendė po sėkmingo Antano ir Dariaus pasirodymo 2017-ųjų Dakare. Kaip teigia bendrovės vadovas Kęstutis Stasionis, ilgametė A. Juknevičiaus patirtis šiame sporte ir teigiamas šios komandos įvaizdis visuomenėje paskatino apsvarstyti idėją, o po pokalbio su komanda – padėti parašą po sutartimi. „Pasitikėjimas prekės ženklu, teigiamas įvaizdis visuomenėje lemia labai daug ir įmonei bei jos darbuotojams yra gyvybiškai svarbu, – teigė K. Stasionis. – Mes sparčiai augame ir norime kurti patikimo, lankstaus ir profesionalaus vežėjo įvaizdį, todėl Antanas ir Darius bei jų komanda mūsų akimis yra geriausias pasirinkimas.“ A. Juknevičius kalbėdamas apie komandos partnerius išskyrė stabilumą ir užtikrintumą – anot lenktynininko būtent šios savybės lemia, kad bene visi partneriai su komanda dirba ne vienerius metus.  „Man tai bus jau 9-tas Dakaro ralis ir per šiuos metus aiškiai mačiau, kaip keitėsi verslo požiūris į automobilių sportą ir būtent į Dakaro ralį. Įmonės pradeda matyti ne tik tiesioginę naudą, matuojamą pardavimais, tačiau ir įvaizdžio formavimą, o „Noker“ atveju – dar ir darbuotojų motyvavimą, įsitraukimą, suvienijimą. Džiaugiuosi, kad į mūsų šalį atėjo platesnis partnerystės supratimas“, – naują partnerystę komentavo lenktynininkas. Dakaro ralyje komandos ir lenktynininkai startuos 2018-ųjų sausio 6-ą. Penktadienį A. Juknevičius pristatys varžybų techniką ir atskleis, kaip sekėsi rengtis sunkiausiam planetoje maratonui. Dalyvių technika į Pietų Ameriką iškeliauja jau kitą savaitę, o pirmieji greičio ruožai ir ralio startas bus surengti Peru.