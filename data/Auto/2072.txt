Minkštas žvyras, keli tramplinai, keletas įkalnių – erdvė iš tiesų primenanti dalį jau sausio mėnesį startuosiančio maratono greičio ruožų, tad beveik tobula tiek pirmai pažinčiai, tiek ir realios „Toyota Hilux“ būklės patikrai. Jau kitą savaitę prasidės automobilio techninis atnaujinimas, todėl komandai tai puiki proga susipažinti su naujuoju bolidu. Trejetą valandų už automobilio vairo praleidęs pilotas išbandė ne tik penkių litrų darbinio tūrio variklio generuojamą akceleraciją, stabdymą, elgesį posūkiuose, bet ir stengėsi suprasti bolido važiuoklės galimybių ribas: „Pagreitėjimas ir pakabos darbas daro didžiulį įspūdį. Netgi tokie mažesni ypatumai, kaip tikslus pavarų perjungimas, primena, kad vairuoju tikrą gamyklinį automobilį. Nors galimybių ribos su tokia technika yra ženkliai platesnės, priprasti prie gero automobilio nėra sunku. Mano esminė užduotis šių metų maratone – išlaikyti šaltą galvą ir nepersistengti, tikiuosi Saulius taip pat padės su tuo susitvarkyti“, – šypsosi Vaidotas.  Paskutinius testus komanda planuoja atlikti jau kitą savaitę, o po to automobilis bus pilnai išrinktas ir kruopščiai peržiūrėtas Dakaro startui. Komandas inžinierius Edvardas Lucevičius sakė, kad darbų sąraše yra variklio keitimas, amortizatorių ir greičių dėžės remontas, reduktorių ir pusašių atnaujinimas, ir ilgas sąrašas kitų užduočių. „Tikimės automobilį paruošti startui iki spalio pabaigos, nes jau lapkričio viduryje visa technika bus atiduota Dakaro organizatoriams transportavimui į Pietų Ameriką. Laiko turime nedaug, bet kol kas viskas juda pagal grafiką“, – sakė E.Lucevičius. „Agrorodeo“ komanda startuos jubiliejiniame Dakaro maratone kitų metų sausio 6 dieną.