Iškilmingas startas „Monte-Carlo“ istorinio ralio dalyviai startuoja įvairiuose Europos miestuose: Reimse, Glazge, Lisabonoje, Barselonoje, Kopenhagoje ir Bad Homburge, Vokietijoje. Iš čia ir pajudėjo „Flameris Racing“ lenktynininkai, drauge su penkiasdešimt kitų dalyvių. Ant starto podiumo ekipažą sveikino Bad Homburgo miesto meras ir ralio organizatoriai. Pasižiūrėti vieną kartą metuose vykstančio renginio susirinko daug miestiečių. Automobiliais besidomintiems smalsuoliams tikrai buvo į ką paspoksoti – nuo lenktynėms nuo pirmų dienų skirto „Porsche 356 “, iki dešimtis varžybų jau laimėjusio „BMW 2002“. „Kūnu šurmuliuoja malonus jaudulys. Tiek ruošėmės, tiek keliavom ir pagaliau – startavome „Rallye Monte-Carlo Historique“. Abu su šturmanu išgyvename tą smagų jausmą, kai pagaliau pradeda veikti paruošti namų darbai ir treniruotės. Dabar susikaupę dirbam, kad pasiektumėm svarbiausią rezultatą – lenktynių finišą“, – sako lietuvių komandos pilotas Karolis Raišys. Drauge su šturmanu Vytautu Černiausku jie tapo pirmaisiais lietuviais „Rallye Monte-Carlo Historique“ lenktynėse. 2017-ieji tapo metais, kai lietuviai vėl pradėjo lenktyniauti Monte Karle. Pirmuoju sportiniame ralyje tapo prieš savaitę čia lenktyniavęs Deividas Jocius, pirmieji istoriniame ralyje – „Flameris Racing“ lenktynininkai K. Raišys ir V. Černiauskas.  Ilga kelionė iki Monako Dalyvių artimiausiu metu laukia ilgesnė nei 24 valandų kelionė Viduržemio jūros link. Monte Karlą jie turėtų pasiekti šeštadienio vakarą. Po trumpo nakties miego, sekmadienį jau varžysis visi 350 dalyvių. Ir prasidės pirmieji greičio ruožai. Kaip perspėjo varžybų organizatoriai, šiais metais žiema uždėjo tvirtą ranką ant regiono, kuriame vyks ralis, todėl visi dalyviai turi būti pasiruošę sniego keliams. „Šioje atkarpoje iki Monte Karlo niekas ralio nelaimės, bet turime būti tikslūs, nepavėluoti į kontrolės punktus. Prisidirbę gautumėm baudos taškų, kurie galiausiai virs papildomu laiku prie mūsų rezultatų. Tai netrypčiojam, skubam kaip galim“, – sako šturmanas V. Černiauskas. Beje, dauguma ralio automobilių, nesvarbu kelintais metais jie būtų pagaminti, Vokietijos magistralėse be problemų skuodžia 120 km/val. greičiu, o kartais ir greičiau. Eismo dalyvius tai stebina ir sukelia geras emocijas. Ne kiekvieną dieną pamatysi 140 km/val. greičiu lekiantį juodą 1965 metais pagamintą britišką MGB rodsterį.