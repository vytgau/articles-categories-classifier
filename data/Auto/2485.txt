Kaip rašoma pranešime žiniasklaidai, per dvi dienas trukusias treniruočių sesijas visi komandos pilotai – Dovilas Čiutelė, Aurimas Mištautas, Tadas Kaušakys ir Aurimas Eidžiūnas iš arčiau susipažino su trasa ir atnaujintu automobiliu, tačiau laikėsi konservatyvios strategijos ir visų savo galimybių neparodė. Penktadienio pavakarę ekipa pasirodė kvalifikacijoje. Kvalifikacinio važiavimo metu geriausią rato laiką – 1 min. 20,863 sek. užfiksavęs Aurimas Mištautas atskleidė, kad šeštadienį įvyksiančiose lenktynėse kvalifikacijos rezultatas nebus pagrindinis faktorius. Svarbiausia užduotis – visą dieną išlaikyti tempą. „Šiandien neplanavome labai stipriai važiuoti, todėl specialiai uždelsėme ir į kvalifikaciją išvažiavome kiek vėliau, jai jau prasidėjus. Iš pradžių šildėmės padangas ir į pabaigą paspaudėme. Rytoj privalėsime išlaikyti tempą. Dar nežinome, kuris iš mūsų pradės lenktynes. Komandos vadovas nuspręs. Planas yra visiems važiuoti pagal savo pajėgumą ir tolygiai. Neketiname bereikalingai rizikuoti ir lėkti. Vienas greitesnis ratas rytoj jau nieko nebereikš. Čia reikia važiuoti iki galo“, – pasakojo geriausią laiką parodęs A. Mištautas.  Komanda pasakoja, kad automobilis kol kas jokių kaprizų nerodo, o naujasis „Mustango“ variklis kuo toliau, tuo labiau džiugina. Anot A. Mištauto, mechanikai, po vairuotojų pastebėjimų, pakoregavo pakabos nustatymus, kuriuos patobulinus „raudonasis žiguliukas“ tapo dar geriau valdomas. „Su automobiliu viskas gerai. „Mustango“ variklis daugiau nei pasiteisino – labai gerai važiuoja, didelis diapazonas. Dienos pradžioje turėjome nedidelę problemą su galu. Jis labai anksti nuslydinėdavo. Mechanikai atliko šiokių tokių korekcijų važiuoklėje, todėl dabar ir padangos dirba gerai, ir galas nebeslysta. Jei viskas taip bus ir per lenktynes, tai bus super. Mechanikams naktis nebus bemiegė – jokių staigmenų nėra, tik eiliniai patikrinimo darbai“, – sakė Kauno automobilininkų sporto klubo komandos narys A. Mištautas. „Eneos 1006 km“ lenktynės Palangoje prasidės šeštadienį, 12-ą valandą. Kauno automobilininkų sporto klubo ekipos naujienas galite sekti „Facebook“ paskyroje, kurioje taip pat organizuojamas ir konkursas atributikai laimėti.