Deja, bet tenka pripažinti, kad vos 30 tūkst. transporto priemonių per metus į rinką nusprendęs paleisti gamintojas galimai nenumatė šio elektromobilio paklausos, rašo autoevolution.com. „Chevrolet“ iš pradžių pristatė „Bolt“ modelį tose valstijose, kur tai aktualiausia, t. y. ten, kur taikomi apribojimai teršalų išskyrimui. Vėliau šiais metais „General Motors“ ėmėsi „Bolt“ modelio pristatymo ir kitose JAV valstijose. Po to eilės sulaukė ir tam tikros Europos rinkos. „Opel Ampera-e“ pavadinimu platinamas hečbekas itin išpopuliarėjo Norvegijoje, kur elektromobiliams tenka daugiau nei 40 proc. rinkos. Kol „Tesla“ kuriamą „Model 3“ automobilį nuo potencialių pirkėjų vis dar skiria daugiau nei metai, „Ampera-e“ labai greitai pelnė vienintelio rinkoje esančio elektromobilio prieinama kaina titulą, atsižvelgiant į šio modelio pajėgumus įveikti atitinkamai ganėtinai įspūdingą atstumą. Turint galvoje, kad „BMW i3“ Norvegijoje taip pat ganėtinai populiarus, telieka įsivaizduoti, kaip buvo įvertintas rinkoje pasirodęs pigesnis variantas, galintis nuvažiuoti dvigubai didesnį atstumą. Taigi panašu, kad Europa taps pirmąja „Bolt“ pasiūlos trūkumo auka: „Opel“ atstovams Norvegijoje nurodyta stabdyti „Ampera-e“ užsakymų priėmimą, nes nebėra įmanoma nustatyti galimos pristatymo datos. Vien iš Norvegijos jau gauti 5000 užsakymų, o tai viršija metams visai Europai skirtą gamybos kvotą. Kol kas nėra aišku, ko gali tikėtis norvegas, pageidaujantis įsigyti „Opel Ampera-e“. Jei vis tik „Tesla“ pavyks pakelti „Model 3“ gamybą į reikiamą lygmenį, pateikę užsakymą, pavyzdžiui, rytoj, elektromobilių gerbėjai galės tikėtis sulaukti išsvajotos transporto priemonės tiek iš vieno, tiek ir iš kito gamintojo panašiu metu. Tokia susiklosčiusi situacija rodo, kad elektromobilių rinkos dalis gali reikšmingai padidėti, jei gamintojai sugebės pasiūlyti tinkamų modelių ir prisidės sprendžiant pasiūlos trūkumo problemą. Taigi akivaizdu, kad elektromobilių paklausa egzistuoja, lieka tik užtikrinti tinkamų prekių tiekimą.