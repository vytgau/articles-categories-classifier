Kaip rašoma pranešime žiniasklaidai, trečios kartos „Fiesta ST“ bus pirmasis „Ford Performance“ modelis varomas trijų cilindrų variklio. Taip pat tai bus pirmasis „Fiesta ST“, leidžiantis rinktis vairavimo režimą: „Įprastą“ (Normal), „Sportinį“ (Sport) ir „Trasos“ (Track). Trys vairavimo parinktys leis automobiliui prisitaikyti prie individualių vairuotojo poreikių. Pirmą kartą pasaulyje trijų cilindrų variklyje yra įdiegta cilindro išjungimo sistema, kuri leis sumažinti degalų sunaudojimą ir anglies dvideginio išmetimą į aplinką iki numatomų 114 g/km. Važiuojant tolygiai nedideliu greičiu sistema sustabdo vieno cilindro darbą ir per 20 milisekundžių vėl jį aktyvuoja, kai tik stipriau spustelėjamas akceleratoriaus pedalas. Įsigyti „Fiesta ST“ bus galima maždaug po metų. Pirkėjams bus pasiūlytos dvi kėbulo versijos – trejų ir penkerių durų. Abi – su turtingu vidaus apdailos bei išorės dizaino paketų pasirinkimu. Pirkėjai galės pasirinkti įvairias vairo, perjungimų svirties, durų rankenėlių versijas, o taip pat – sportinės išvaizdos priekines groteles bei 18 colių lengvojo lydinio ratlankius. Pasiūlyta ir nauja mėlyna („Liquid Blue“) spalva.  Naujasis 1,5 l „EcoBoost“ variklis aprūpintas turbokompresoriumi, aukšto slėgio tiesioginiu degalų įpurškimu bei patobulinta vožtuvų valdymo sistema. Įspūdingą galią varikliui užtikrina nauja turbina, kurios konstrukcija leidžia greičiau padidinti slėgį cilindruose ir sumažinti vadinamosios „turbo duobės“ efektą. Patobulinta automobilio važiuoklė aprūpinta nuolat tobulinama traukos vektoriaus kontrolės sistema TVC, kuri pagerina sukibimą su kintančia kelio danga ir sumažina ratų prasisukimų galimybes posūkiuose. Trijų pasirinkimų stabilumo sistema ESC leis vairuotojui pasirinkti automatinį valdymą, dalinį ar visiškai išungti sistemą. Naujoji balsu valdoma komunikacijos sistema SYNC3 „Fiesta ST“ vairuotojui suteiks galimybę garsą bei navigaciją kontroliuoti ne tik 8 colių jutiminiame ekrane, bet ir balsu. Prie SYNC3 bus galima prijungti išmaniuosius prietaisus, o pati sistema veiks „Apple“ ir „Android“ platformose. Naujos kartos „Fiesta ST“ bus siūloma ir itin aukštos kokybės „Bang & Olufsen PLAY“ garso sistema.