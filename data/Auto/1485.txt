Per akcijos mėnesį Panevėžio rajone nustatyti bent keli tokie pažeidėjai. Aplinkosaugininkai tikrino garažų bendrijas, dirbtuves, garažuose ir kitose pagalbinėse patalpose įsikūrusias mažas įmones, atliekančias automobilių remontą, padangų keitimą. Panevėžio regiono aplinkos apsaugos departamento teritorijoje per 21-ą reidą nustatyti devyni pažeidimai. Dažniausi jų – nevedama atliekų susidarymo apskaita, nepateiktos atliekų susidarymo apskaitos ataskaitos už 2016 metus, nepaženklintos pavojingų atliekų laikymo talpos. Akcijos metu taip pat nustatyti ir trys neteisėto eksploatuoti netinkamų transporto priemonių ardymo atvejai. Pastarieji – Panevėžio rajone. Taupo gamtos sąskaita Panevėžio regiono aplinkos apsaugos departamento Panevėžio agentūros vedėja Ieva Jakupkaitė sako, kad palyginus su tuo, kiek atliko reidų, pažeidimų nustatyta daug – jų rasta per kone kiekvieną patikrinimą. Baudos laukia vienos įmonės ir trijų fizinių asmenų. „Vis dar žmonės bando, vis dar galvoja nepaklius, nepagaus“, – pažeidėjų logiką bando perprasti I. Jakupkaitė. Aplinkosaugininkai reidus organizavo ne pagal gautus skundus, o tiesiog važiuodami per rajoną ir stebėdami aplinką – pastebėję kėbulus ar kažką kito įtartino, užvažiuodavo patikrinti ir garažų. Pasak I. Jakupkaitės, tie, kurie turi vieną automobilį, paprastai jį ardo garaže užsidarę nuo svetimų akių, todėl sunku pastebėti. Tačiau turintieji po keletą išardytų automobilių, nori nenori juos laiko lauke. „Įmonės, legaliai vykdančios tą veiklą, turi leidimus, moka dirbti su pavojingomis atliekomis, moka mokesčius ir priduoda netinkamas atliekas atliekų tvarkytojams. Fiziniai asmenys paprastai viską išmeta į sąvartyną, nes už kiekvieną pavojingų atliekų pridavimą reikia mokėti pinigus, jie tikrai tuo nesuinteresuoti. Geriausiu atveju išveža į kokį sąvartyną, bet dažnai išverčia kur pamiškėje prie keliuko“, – sako I. Jakupkaitė. Tarp pažeidėjų – ir įmonė Pas du asmenis, nelegaliai ardžiusius automobilius, aplinkosaugininkai aptiko po kelias išardytas transporto priemones. Nustatyta pažeidėja įmonė taip pat turėjo daug ardomų automobilių. Pastaroji, pasak I. Jakupkaitės, veiklą anksčiau vykdė mieste, o dabar persikėlusi į rajoną. Šioji, pasak vedėjos, kaip tvarkyti pavojingas atliekas, žinojo, nes buvo legali eksploatuoti nebetinkamų transporto priemonių ardytoja. Vis dėlto dar galinčias praversti detales iš automobilio išrinkę ardytojai tinkamai nepasirūpino tuo, kas dar liko iš transporto priemonės. Aptiktieji pažeidėjai aplinkosaugininkams teisinosi ardantys savus automobilius. „Jei ardo savo mašinas, kažkodėl įsivaizduoja, kad nieko nereikia kitaip daryti. Iš tikrųjų nėra niekur išskirta, ar vieną automobilį ardai, ar dešimt – reikalavimai lygiai tie patys. Priešingu atveju net nebūtų reikalingi eksploatuoti netinkamų transporto priemonių ardytojai – kiekvienas užsidaręs garažiuke ardytų savo mašiną ir nebūtų suinteresuoti atliekų atiduoti jų tvarkytojams“, – pastebi vedėja. Paprasčiau atsikratyti Aplinkosaugininkams darbo nepalengvino ir teisės aktų pokyčiai. Pagal dabar galiojančias taisykles, išregistruojant nebeeksploatuojamą automobilį, „Regitrai“ nebereikia pateikti jokių duomenų, kur padėjai atliekas. Anksčiau, pasak I. Jakupkaitės, aplinkosaugininkams buvo paprasčiau. „Regitrai“ reikėjo pateikti pažymą, kad neeksplotuojamas automobilis priduotas atliekų tvarkytojams. Tad, anot vedėjos, darbo su nelegaliai tvarkančiais automobilius tik padaugėjo. „Iš „Regitros“ duomenų bazės automobilis išregistruotas, taigi, jo savininkas nerodomas. Norint gauti informaciją, kas buvo paskutinis tokio automobilio valdytojas, reikia jo ieškoti. O jeigu pridavė numeriu pažymėtą kėbulą į metalo aikštelę, kur supjaustė ar eksportavo kaip metalo laužą, niekas galų ir nebesuranda“, – sako I. Jakupkaitė. Faktas Eksploatuoti netinkamas transporto priemones gali surinkti ir apdoroti tik apdorojimo įmonės, turinčios leidimą, kuriame apibrėžtos eksploatuoti netinkamų transporto priemonių surinkimo ir apdorojimo sąlygos. Vykdant automobilių priežiūrą bei remontą būtina laikytis aplinkos apsaugos reikalavimų transporto priemonių techninei priežiūrai ir remontui aprašo reikalavimų. Daugiau naujienų skaitykite naujienos.lt.