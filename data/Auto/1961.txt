Vienu metu šiame autocentre galės būti remontuojami 25 sunkvežimiai. „Tiek savo architektūra, tiek naujai sumontuota įranga tai yra šiuo metu pats moderniausias „Skubos“ autocentras bei vienas moderniausių sunkvežimių remonto centrų Lietuvoje. Džiaugiamės galėsiantys dar greičiau ir kokybiškiau diagnozuoti gedimus bei maksimaliai greitai juos pašalinti. Be to, nuo šiol galėsime savo paslaugas siūlyti itin geografiškai patogioje vietoje“, – sako bendrovės „Skuba“ servisų tinklo direktorius Rimantas Rimkus. Naujajame autocentre sumontuota didelių investicijų pareikalavusi automatinė sunkvežimių plovimo įranga, čia taip pat įrengta moderniausia važiuoklės ir stabdžių tikrinimo linija. „Skubos“ servisų tinklo direktoriaus teigimu, ši įranga yra analogiška tai, kurią turi Techninės apžiūros centrai.  Viso dviejų aukštų pastato plotas – 4 tūkst. 445 kv. metrų, o vien remonto zona užima 2500 kv. m. plotą. Šis autocentras turi 10 įvažiavimo ir tiek pat išvažiavimo vartų, atstumas tarp vartų yra 36 metrai. „Tai yra didžiulė investicija su didžiule perspektyva. Naujasis autocentras yra pastatytas strategiškai labai svarbiame „Iveco“ kompanijai taške. Turime autoservisus trijuose Lietuvos miestuose, bet Kaune tokio objekto tikrai trūko. O juk Kaunas yra ne tik vienas iš svarbiausių Lietuvos centrų – čia susikerta svarbūs tarptautiniai keliai, tokie kaip „Via Baltica“, keliai į Lenkiją, Skandinavijos šalis, Rusiją, Baltarusiją, ir kiti. Mums labai svarbu, kad čia bus galima suteikti plataus spektro paslaugas „Iveco“ klientams, teikti jiems aukštos kokybės paslaugas bei visus geriausius sprendimus būtent šioje Lietuvos dalyje. Tokių paslaugų plėtra Kaune taip pat reiškia, kad galėsime aptarnauti klientus dar didesnėje Lietuvos teritorijoje“, – sako „Iveco“ atstovybės Baltijos šalims vadovas Ernestas Jakubonis. „Iveco“ atstovo vertinimu, centras įrengtas pagal aukščiausius Europos Sąjungos standartų reikalavimus. Autocentre taip pat įkurtas dviejų aukštų 450 kv. metrų sandėlis, kuriame, pasak „Skuba“ servisų tinklo vadovo, bus didžiausias regione atsarginių dalių asortimentas. Tai padės sutrumpinti transporto priemonių remonto laiką. Iš kitų šios įmonės objektų naujasis autocentras išsiskiria ir tuo, kad jame gerokai daugiau erdvės ir komforto skirta darbuotojams. Autocentro klientai taip pat turėtų įvertinti patogias parkavimo aikšteles ir laukiamuosius, kur jie galės pasinaudoti kavos ir užkandžių aparatais, pažiūrėti televizijos programą ir netgi išsimaudyti duše. Naujame Kauno autocentre suformuotas visiškai naujas profesionalų kolektyvas. Pilnos sudėties kolektyve autoserviso darbuotojų bus iki 30, net 24 iš jų – automechanikai, kurių tiesioginis darbas bus transporto priemonių remontas. Numatyta, kad palaipsniui darbuotojų skaičius pasieks 40.