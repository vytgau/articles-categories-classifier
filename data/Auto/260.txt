Apie „Waymo“ ir „Jaguar“ aljansą pranešta netrukus po to, kai Jungtinėse Valstijose buvo sustabdyti „Uber“ autonominių automobilių bandymai dėl praėjusią savaitę įvykusios avarijos, per kurią buvo partrenkta ir mirtinai sužalota moteris. „Waymo“ ir „Jaguar“ skelbia, kad kurs „aukštos klasės autonominį elektromobilį“ naujo I-PACE modelio pagrindu. I-PACE automobilio su įdiegta „Waymo“ autonominio važiavimo technologija bandymai bus pradėti vėliau šiais metais. Galutinis tikslas yra įtraukti šį automobilį į „Waymo“ autonominio transportavimo paslaugą, skelbia „Jaguar“. Bendrovės planuoja per pirmuosius dvejus gamybos metus pagaminti net 20 tūkst. I-PACE automobilių, kurie bus naudojami „Waymo“ pavėžėjimo paslaugoms teikti. „Tai tik pradžia, – teigia „Waymo“ komanda. – Galutinis tikslas yra ... sukurti produktų, kurie atitiktų bet kokį tikslą ir bet kokią kelionę.“ Pavyzdžiui, norima sukurti autonominių automobilių, atitinkančių tokius poreikius, kaip keliauti į darbą ir tuo pat metu dirbti, važiuoti ir ką nors švęsti ar paprasčiausiai miegoti, sakė „Waymo“.