Abu trečiadienį pristatyti automobiliai sukurti naudojant tos pačios, galiniais arba visais ratais varomiems modeliams skirtos modulinės platformos versijas. Abu jie turi tiek tradicines benzinines, tiek hibridines pavaras. Naujojo LS sedano ilgis įspūdingas – 5235 mm, o atstumas tarp ašių siekia net 3125 mm. Automobilio plotis – 1900 mm, o aukštis – tik 1450 mm. Tad naujos kartos modelis atspindi bendrąsias automobilių pramonės tendencijas – jis tapo ilgesnis, bet žemesnis. Pavyzdžiui, variklio dangtis dabar yra 30 mm arčiau žemės nei pirmtako, o bagažinės – net 41 mm. Taip pat naujasis sedanas palyginus su ankstesniuoju yra platesnis, padidėjo ir ratų bazė bei tarpuvėžė, o svorio centras tapo žemesnis. Be to, naujasis LS priklausomai nuo modifikacijos bus vidutiniškai apie 90 kg lengvesnis, nes kėbulo gamyboje panaudota daugiau aliuminio. LS modelyje montuojama pneumatinė pakaba ir siūlomi 19 arba 20 colių skersmens specialios, padangų rezonavimo garsą slopinančios, struktūros ratlankiai. Automobilio įrangos sąrašas atitinka tiek klasę, tiek segmentą. 28 kryptimis valdomos priekinės sėdynės turi šildymo, ventiliavimo ir masažo funkcijas, o galinis dešinysis krėslas automatiškai pasisuka taip, kad viršininkui būtų patogiau išlipti iš automobilio. Tarp salono apdailos elementų galima pasirinkti natūralų japonišką medį, pjaustytą lazeriais. Teigiama, kad vairuotojai prieš save matys didžiausią pasaulyje 24 colių įstrižainės projekcinį ekraną, taip pat galės mėgautis iš kitų „Lexus“ modelių jau pažįstama „Mark Levinson“ garso sistema bei aktyviąja triukšmo slopinimo sistema. Multimedijos sistema su 12,3 colio centriniu ekranu gali būti komplektuojama su palydovine navigacija. Tarp elektroninių pagalbininkų išsiskiria išmani saugumo sistema, kuri aptikdama avarinę situaciją gali ne tik stabdyti, bet ir pasukti vairą – pavyzdžiui, apsaugoti nuo susidūrimo su į kelią netikėtai išbėgusiu pėsčiuoju.  Sportiniame kupė LC variklis ir sėdimos vietos projektuotos arčiau pakabos vidurio, kad automobilio svorio balansas būtų kaip galima labiau tinkamas sportiškesniems pojūčiams. Priekiniai ašiai tenka 52, galinei – 48 procentai automobilio svorio. Stoge ir duryse naudotas anglies pluoštas, bagažinėje – kompozicinės medžiagos. Nors „LC 500“ vizualiai atrodo nedidelis, tačiau jo ilgis siekia 4760, plotis – 1920, aukštis – 1345, ratų bazė – 2870 mm. Automobilyje sumontuota naujoji „Lexus“ multimedijos sistema, kuri išsiskiria atnaujinta programine įranga bei geresne grafika. Melomanai galės rinktis iš standartinėje įrangoje montuojamos „Pioneer“ arba pasirenkamos „Mark Levinson“ garso aparatūros.