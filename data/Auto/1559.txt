Naujasis padalinys įsikūrė adresu Užubalių k., Senasis Ukmergės kelias 4 ir teiks lengvųjų kelių transporto priemonių, jų priekabų bei motociklų registravimo, vairuotojo pažymėjimų išdavimo ir keitimo bei pažymų asmenims išdavimo paslaugas. „Vilnius yra didžiausias Lietuvos miestas, tad natūralu, jog esant daugiau gyventojų, čia „Regitrai“ tenka didžiausias darbo krūvis. Atsižvelgiant į klientų srautus bei poreikį, jog paslaugos būtų teikiamos greitai ir kokybiškai, priėmėme sprendimą įkurti dar vieną padalinį“, – sako valstybės įmonės „Regitra“ generalinis direktorius Dalius Prevelis. Tai antras pagal dydį „Regitros“ klientų aptarnavimo postas Vilniuje, kuriame dirbs 15 žmonių. Iš jų 12 atliks transporto priemonių registraciją, o kiti 3 dirbs su vairuotojo pažymėjimais. „Tikimės, kad naujos grupės atidarymas padės išskaidyti klientų srautus ir juos greičiau aptarnauti. Taip pat padidėjus aptarnaujančių padalinių skaičiui, „Regitros“ klientams atsiranda dar daugiau pasirinkimo laisvės į kokį padalinį jiems atvykti patogiau“, – teigia D. Prevelis.  „Regitros“ Vilniaus filialo Avižienių grupė pirmadienį-ketvirtadienį klientus aptarnaus nuo 8 iki 16.15 val., penktadienį – nuo 8 iki 15 val. Klientų patogumui bus dirbama be pietų pertraukos. Dėl naujo padalinio įsteigimo, nuo gruodžio 4 d. keisis ir pagrindinio Vilniaus filialo, kur teikiamos visos „Regitros“ paslaugos, darbo laikas. Centrinis Lentvario g. 7 esantis padalinys, dirbęs 6 dienas per savaitę, t.y. pirmadienį-šeštadienį, klientus priims antradienį-šeštadienį. Primename, kad Vilniuje be Avižienių grupės iš viso yra dar 3 padaliniai: Lentvario g. 7. teikiamos transporto priemonių registravimo, vairuotojų egzaminavimo, vairuotojo pažymėjimų užsakymo ir atsiėmimo paslaugos; A. Juozapavičiaus g. 6/Slucko g. 2 esančiame padalinyje galima užsisakyti arba pasikeisti vairuotojo pažymėjimą; Parčevskių g. 2, Vilkaraisčio k., Nemenčinės sen. atliekamos transporto priemonių registravimo bei vairuotojo pažymėjimų atsiėmimo paslaugos.