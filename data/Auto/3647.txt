Suprantama, dalis vairuotojų naudos turimas padangas, kuriomis važinėjo praėjusiais metais. Tačiau vasarinių padangų neturintys vairuotojai jau dabar turėtų pradėti domėtis, kur nusipirkti geras padangas, kurios būtų ir saugios, ir patvarios, ir tuo pačiu smarkiai nekirstų per piniginę. Specialistai jau pastebi, kad Kinijoje pagamintų padangų mūsų šalyje parduodama vis daugiau. Padangoms prekybos centre – ne vieta DELFI kalbinti specialistai rekomenduoja nesirinkti padangų eiliniuose prekybos centruose, kur parduodamos pigios, dažniausiai iš Kinijos atvežtos padangos. Šios padangos dažnai būna neilgaamžės ir greitai susidėvi. Todėl iš pažiūros maža jų kaina tampa visai nemaža, kuomet padangas reikia išmesti praėjus tik vienam ar daugiausiai dviems sezonams. Tiesa, Kinijos produkcija ne visada vertinama skeptiškai. Kaune naujomis kiniškomis padangomis prekiaujantis „Detalita“ automobilių serviso specialistas Saulius Korsakas DELFI teigė, kad norint padangas nusipirkti pigiau, galiausiai vis tiek tenka dairytis į Kinijos produkciją. S. Korsakas mano, kad labai svarbu turėti bent minimalią informaciją apie perkamas padangas. „Prieš perkant bet kokį daiktą, reikia surinkti apie jį bent kažkiek informacijos. Vyrauja stereotipas, kad kiniškas produktas yra prastas. Bet yra nemažai gerų prekių, kurios vertos dėmesio, tačiau reikia mokėti atsirinkti. Pirkėjas turi domėtis ką perka: iš kur tos padangos atvežtos, kokia guma, kokie atsiliepimai. Padangas reikia pirkti iš pardavėjų, kurie išmano, ką parduoda. Restauruotas ar nenaujas padangas nerekomenduočiau pirkti, nes gumos kokybė yra abejotina, aš įvertinu jas kaip nesaugias padangas“, – sako S. Korsakas. Specialisto teigimu, visada padangas geriausiai yra pirkti iš gerai žinomų tiekėjų, kurie specializuojasi savo srityje ir užtikrins produkto kokybę. Dažniausiai tie tiekėjai prisiima atsakomybę už savo produktą ir nenori sugadinti savo vardo. „Aš asmeniškai taip pat nerekomenduočiau pirkti pigių kiniškų padangų prekybos centruose, turguose ar iš kokių neaiškių pardavėjų. Prekybos centruose jos yra plastikinės, kokybė labai prasta. Neaišku, iš kur jos atvežtos. Kiek pats esu matęs, būna tikrai baisių padangų iš Kinijos“, – teigia S. Korsakas. Dyla greičiau Jam antrina ir autoservisų tinklo „Auto-Flix“ Kauno padalinio vadovas Vytautas Paškauskas. Vyras teigia, kad lietuvius dažnai suvilioja maži skaičiai padangų kainų etiketėse prekybos centruose, tačiau, pasak V. Paškausko, tai labai trumparegiška. „Pigesnės padangos greičiau sudyla ir žmogus to neįvertina. Pigesnė padanga nusileidžia visais parametrais – triukšmingumu, sukibimu su šlapia danga, stabdymo kelias ilgesnis. Dabar labai daug kiniškų padangų ir žmonės labai dažnai į jas žvalgosi. Tiesiog žiūri į kainą ir į nieką daugiau. Manau, kad tai nėra teisinga“, – teigia V. Paškauskas. Kiniška dar nereiškia prasta Vis dėlto, abu kalbinti specialistai tvirtina, kad Kinijoje gaminamos ir geros kokybės padangos. Tiesa, jų kaina atitinkamai didesnė. „Mes patys importuojame ir Lietuvoje parduodame „Landsail“ padangas iš Kinijos. Mums šis gamintojas yra patikimas, gerai užsirekomendavęs. Jie gamina padangas lėktuvams, Anglijoje jie tiekia padangas šonaslydžio komandai. Esmė padangoje yra guma, ypač žieminėje padangoje. Ji turi būti minkšta, raštas taip pat turi reikšmės. Natūralu, kuo geresnė gumos kokybė, tuo geresnė padanga. Daug kas priklauso ir nuo pinigų sumos, už kurią nori pirkti. Kinai visko blogai nedaro. Jei nori gero daikto, atitinkamai turėsi ir sumokėti. Kaip bebūtų, panašios kokybės kiniškas padangas galima nusipirkti pigiau nei žinomų vakarietiškų gamintojų padangas. Kaip pavyzdį galiu pateikti 2015 metų „Tekniikan Maailma summer tyre“ padangų testavimo rezultatus, kur kiniškos „Landsail“ padangos yra laipteliu aukščiau nei „Michelin“ padangos. Tai rodo, kad kokybė šių padangų yra panaši. Mes prekiaujame jau antrą sezoną. Nusiskundimų kol kas neturėjome“, – sako S. Korsakas. Be to, Kinijoje pagamintos padangos pigesnės. „Atsižvelgiant į padangų matmenis, kiniškų padangų kainos skiriasi nuo vakarietiškų apie 20-30 procentų. Tarkime, kiniškas 195/65/15 matmenų padangas galima nusipirkti maždaug už 30-40 eurų. Tuo metu ne kiniškų kaina būtų apie 60-70 eurų. Didesnių išmatavimų padangų kainos: kiniškos – 70, ne kiniškos – 100. Jų kokybė nedaug skiriasi. Gal tik kiek prasčiau vertinčiau žiemines kiniškas padangas, kurios greičiau sukietėja ir susidėvi jau per antrą ar trečią sezoną. Jas sunkiau balansuoti. Vairuotojams patarčiau prieš perkant padangas pasikonsultuoti ir išklausyti specialistų rekomendacijų. Natūralu, pastaraisiais metais kiniškų padangų parduodama daugiausia“, – sako V. Paškauskas.