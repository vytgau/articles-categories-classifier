Be abejo, pagrindinis ralio apdovanojimas – Prezidentės taurė – geidžiamiausias trofėjus sportininko kolekcijoje, todėl šie raliai pasižymi ne tik masiškumu, bet ir atkaklia kova, rašoma organizatorių pranešime žiniasklaidai. Apie ralio prestižą byloja ir tai, jog tai seniausios automobilių sporto varžybos šalyje. Pirmasis ralis tokiu pavadinimu surengtas 1931 m. liepos 24 dieną, kurią Lietuvos automobilių sporto federacija (LASF) laiko oficialia automobilių sporto šalyje pradžia. Nors nuo tos dienos prabėgo jau 86 metai, tačiau šiemetinės ralis aplink Lietuvą bus tik 26-asis renginio istorijoje. Prieškario metais įvyko keturi raliai, o pokaryje dėl visiems gerai suprantamų priežasčių raliai Prezidento taurei laimėti buvo ilgam pamiršti. Raliai „Aplink Lietuvą“ atgaivinti 1996 m., – lygiai po 65 metų, prabėgusių nuo pirmojo. Nuo tol jie vyksta kasmet, o šių ralių dalyviai, kaip ir prieškario Lietuvoje, vėl varžosi dėl Lietuvos Respublikos Prezidento taurės.  Ralių „Aplink Lietuvą“ karavanai šalies keliais dažniausia dardėdavo rugpjūčio ar rugsėjo mėnesiais, tik pirmasis ralis prieš 86 metus surengtas liepą. Šiemetinis startuos birželio 9-ąją – anksčiausiai iš visų vykusių. Kodėl buvo pasirinkta būtent tokia data? Šį klausimą ralio spaudos centras, viešųjų ryšių agentūra „Visus Bonus“ pateikė pagrindiniam renginio organizatoriui, LAK prezidentui Rolandui Dovidaičiui. „Ralių „Aplink Lietuvą“ rengimo data nereglamentuota jokiais dokumentais. Kadangi birželį šie raliai dar niekada nevyko, todėl įdomu išbandyti, ar šis laikas bus priimtinesnis lenktynininkams bei patiems žiūrovams, dėl kurių ir darome renginius, – sako R. Dovidaitis. – Organizuoti anksčiau šias lenktynes paskatino dar vienas svarbus aspektas – rudeniop gana glaustas LASF tvarkaraštis, kai lenktynės vyksta kone kas savaitgalį...“ Šiemetis ralis „Aplink Lietuvą 2017“, kurio dalyviams teks sukarti apie 1000 km (tikslesnė trasa dar derinama), vyks tris dienas. Lenktynėms startas bus duotas Kaune, Rotušės aikštėje, birželio 9 d. 10 val. Iškart po renginio iškilmingo atidarymo pirmosios batalijos ralio dalyvių lauks Aleksoto oro uoste, kur rengiamas savotiškas lenktynių prologas – slalomo varžybos. Iš Aleksoto varžybų dalyviai pasuks į visiems gerai pažįstamą Kačerginės „Nemuno žiedą“, kur ralio dalyvių lauks ne tik slalomo rungtys, bet ir tikros lenktynės asfalto bei žvyro trasomis. Po to lenktynininkai jėgas išmėgins Birštone ir Alytuje, kur varžysis miesto gatvėmis, o šias lenktynes, tiesiog nuo šaligatvių, itin patogu bus stebėti žiūrovams. Po išbandymų Veisiejų autrodrome (Lazdijų rajonas) ralio dalyviai susirinks Druskininkuose. Kurorto gyventojai ir svečiai miesto gatvėse galės stebėti ir įdomias elektromobilių varžybas, ralių „Aplink Lietuvą“ programą papildžiusias pernai ir kurios vyks ir šiemet. Pasak R. Dovidaičio, bene didžiausias krūvis ralio dalyvių laukia antrąją lenktynių dieną, birželio 10-ąją, kai jie iš Druskininkų per Marijampolę, Šakius, Jurbarką, Tauragę, Kelmę, Radviliškį, Pakruojį, Pasvalį, lenktyniaudami įvairiose varžybose, rengiamose miestų gatvėse, kroso, ralio-kroso, autodromų ir kitose trasose bei specialiose aikštelėse, turės pasiekti antrosios nakvynės vietą – Kupiškį. Sekmadienį, birželio 10-ąją, ralio „Aplink Lietuvą 2017“ dalyvių dar lauks galbūt lemiamos batalijos Anykščiuose, Molėtuose ir Vilniuje. Ralio finišas rengiamas 15 val. irgi tradicinėje šių lenktynių pabaigtuvių vietoje – S. Daukanto aikštėje šalia Prezidentūros. Ten ralio „Aplink Lietuvą 2017“ nugalėtojų ekipažui bus įteiktas pagrindinis varžybų trofėjus – Prezidentės Dalios Grybauskaitės taurė.