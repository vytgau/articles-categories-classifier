Kaip pažymima pranešime žiniasklaidai, „Peugeot 5008“ pirmtakas buvo lengvasis keleivinis automobilis, priklausęs vienatūrių klasei, o naujasis modelis taikosi į krosoverių segmentą ir vienintelis jų panašumas yra modelio pavadinimas – 5008. Naujasis „Peugeot 5008“ siūlomas su 2 skirtingais turbobenzininiais varikliais (130 AG ir 165 AG), 4 skirtingais (nuo 73 kW (100 AG) iki 133 kW (180 AG)) dyzeliniais varikliais ir 6 pavarų mechanine arba automatine pavarų dėže. Vidutinės degalų sąnaudos prasideda nuo 4 litrų 100 km, o CO2 emisijos yra rekordiškai mažos – nuo 115 g/km benzininio variklio ir tik 105 g/km dyzelinio variklio atveju. Pasiekti mažas degalų sąnaudas padėjo nauja efektyvi EMP2 platforma, leidusi naujojo 5008 svorį, palyginti su jo pirmtaku, sumažinti vidutiniškai 95 kg. Naujojo 5008 svoris be krovinio, priklausomai nuo versijos, yra apie 1511–1701 kg. Visiškai atnaujintas „Peugeot 5008“ yra gana kompaktiško 4,64 m ilgio ir turi ilgiausią savo segmente ratų bazę – 2,84 m, užtikrinančią lengvesnį automobilio valdymą ir didesnį važiavimo komfortą. Pravažumą sudėtingais keliais pagerina savo klasėje konkurencijos neturinti didžiausia 236 mm prošvaisa ir tokiems keliams pritaikyta „Grip Control“ sukibimo kontrolės sistema.  Sėdynes salone galima naudoti pagal poreikį. Antroje eilėje yra trys atskirtos sėdynės, kurių kiekvienos atlošo kampą galima reguliuoti atskirai, o pačias sėdynes stumdyti išilgai 150 mm intervale. Atlenkus antros eilės sėdynes, susiformuoja lygi erdvė kroviniams. Visų versijų automobilius galima užsisakyti ir su trečia sėdynių eile, kurioje montuojamos dvi išimamos ir nulenkiamos sėdynės. 5 vietų automobilio bagažinės talpa yra net 780 litrų (pagal VDA210 standartą), o nulenkus sėdynes, bagažo erdvę galima padidinti iki įspūdingų 1940 litrų (VDA214). Naujasis „Peugeot 5008“ turi modernią „i-Cockpit“ vairuotojo aplinką. Standartinės įrangos sąraše yra naujųjų „Peugeot“ simboliu tampantis kompaktiškas vairas ir 12,3 colių skersmens didelės raiškos skaitmeninis prietaisų skydelis, o nuo „Active“ įrangos lygio jau siūlomas ir 8 colių jutiklinis ekranas centrinėje konsolėje, užtikrinantis patogų pagalbinių vairavimo sistemų valdymą. Naujojo 5008 kainos prasideda nuo 20 tūkst. 900 eurų už automobilį su „Access“ lygio įranga ir 130 AG benzininiu arba 100 AG dyzeliniu varikliu. Brangiausias variantas bus siūlomas nuo 35 tūkst. 900 eurų vertės sportiškesnis GT versijos automobilis su 180 AG „BlueHDi“ dyzeliniu varikliu ir 6 pavarų automatine pavarų dėže. Visiems „Peugeot“ lengviesiems automobiliams suteikiama 5 metų pratęsta gamyklos garantija. Už specialias kainas yra siūlomi atskirai sukomplektuoti „Active Plus“, „Allure Plus“ ir „GT-Line Plus“ specialių versijų automobiliai.