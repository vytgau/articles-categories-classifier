„Lietuvos draudimo“ duomenimis, per pirmus šešis šių metų mėnesius magistraliniuose keliuose Vilnius-Kaunas-Klaipėda ir Vilnius-Panevėžys įvyko 289 draudžiamieji eismo įvykiai – dešimtadaliu daugiau negu tuo pačiu laikotarpiu pernai. Avaringiausia magistraline atkarpa išlieka Vilnius-Kaunas, kur užfiksuota 180 eismo įvykių, t. y. 8 proc. daugiau nei praėjusių metų pirmąjį pusmetį. „Statistika rodo, kad vairuotojai, važiuojantys iš Vilniaus į Kauną, gerokai dažniau patenka į avarijas nei keliaujantys priešinga kryptimi. Tiesa, ankstesniais metais šis skirtumas buvo ne toks žymus, bet šįmet jis tapo daugiau nei dukart didesnis: važiuodami iš sostinės mūsų klientai registravo 128, iš Kauno – 52 eismo įvykius“, – sako Viktorija Katilienė, „Lietuvos draudimo“ Žalų valdymo skyriaus vadovė. Pasak jos, panaši tendencija vyrauja ir kituose magistraliniuose Lietuvos keliuose: „Lietuvos draudimo“ duomenimis, šiemet kelyje Kaunas-Klaipėda eismo įvykių fiksuota 60 proc. daugiau negu kelyje Klaipėda-Kaunas, o važiuojantys iš sostinės Panevėžio link į eismo įvykius patenka beveik du kartus dažniau nei keliaujantys priešinga kryptimi. „Vertinant eismo įvykių statistiką šiuose Lietuvos magistraliniuose keliuose, avaringiausios išlieka pirmosios savaitės dienos, taip pat ryškėja tendencija, kad avarijų padaugėja penktadieniais. Tuo metu sekmadieniai pagrindiniuose Lietuvos keliuose yra mažiausiai avaringi“, – sako V. Katilienė. „Lietuvos draudimo“ ekspertai primena, kad viena dažniausių eismo įvykių priežasčių yra pasirinktas nesaugus greitis. Be to, keliuose, kuriuose leistinas 100 km/val. ar didesnis greitis, labai svarbu laikytis saugaus atstumo. „Pastebėjus bent menkiausią įtarimą, kad priekyje važiuojantys automobiliai sumažino važiavimo greitį, privaloma nedelsiant pristabdyti, kadangi tokio tipo keliuose nėra taip paprasta operatyviai įvertinti, kas vyksta. Be to, didelio srauto keliuose labai svarbu tinkamai įvertinti ir automobilio lenkimo galimybę bei tinkamai manevruoti lėtėjimo-greitėjimo juostose“, – pataria V. Katilienė. Lietuvos kelių policijos tarnybos duomenys, per pirmąjį šių metų pusmetį Lietuvos keliuose iš viso užfiksuota daugiau nei 1,5 tūkst. eismo įvykių, kuriuose nukentėjo ir žmonės. Labiausiai avarijų skaičius išaugo Vilniaus ir Kauno apskrityse, o sumažėjo tik Klaipėdos ir Tauragės apskrityse.