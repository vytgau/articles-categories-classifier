„Nuotaikos – optimistiškos. Tikimės kovoti dėl aukščiausių pozicijų. Nenoriu prognozuoti anksčiau laiko, bet šiemet būsime tikrai konkurencingi. Mūsų tikslas – būti kuo stabilesniems, visiems komandoje važiuoti vienodu tempu. Tai turėtų būti pranašumas prieš varžovus, nes visi mano kolegos yra pakankamai patyrę ir greiti. Tad tikiu, kad mums pavyks tai įgyvendinti“, – prieš vieną didžiausių šių metų startų ambicingai kalbėjo E. Globytė. Tik šiemet įsigyta tarptautinius standartus atitinkanti lenktyninė technika jau spėjo užsitarnauti lenktynininkės pasitikėjimą. Šių metų Baltijos šalių trumpų distancijų lenktynėse ji pirmauja savo klasėje, o ilgų nuotolių lenktynių čempionate po dviejų etapų E. Globytės ir Nerijaus Malaševičiaus tandemas yra absoliutūs lyderiai. 1006 km lenktynėse prie „Nero-GSR Racing Team“ ekipos prisijungs dar du džentelmenai – Dainius Matijošaitis ir Eugenijus Misiūra. Gausiausioje A3000+ klasėje Palangoje startuosianti komanda su tokiomis pajėgomis tiki galinti prasibrauti tarp lyderių ir bendroje įskaitoje. „Esame labai patenkinti automobiliu. Kol kas jis tikrai atrodo labai patvarus ir konkurencingas. Ruošdamiesi lenktynėms skyrėme daug jėgų ir laiko, jautėme tvirtą rėmėjų užnugarį, tad dabar belieka sulaukti karšto palaikymo iš aistruolių. Su nekantrumu laukiame starto“, – sirgti už savo komandą kvietė E. Globytė.  Patyrusi lenktynininkė yra pirmoji moteris šalies istorijoje, pelniusi Lietuvos sporto meistro vardą. Ketvirtadienį visi lenktynių dalyviai išsirikiuos iškilmingam paradui Vytauto gatvėje, o po pietų pradės laisvąsias treniruotes. Penktadienį jų vėl lauks treniruotės ir galiausiai – kvalifikacija. Pagrindinis „ENEOS 1006 km lenktynių“ startas – šeštadienį 12 val., o preliminarus finišo laikas – apie 21 val.