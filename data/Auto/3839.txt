Vizitas į servisą Didžiausio Europoje Kauno automobilių turgaus vadovas Valentinas Naujanis sako, kad dažniausiai konfliktai tarp pirkėjų ir pardavėjų kyla ne dėl dokumentų, bet dėl automobilio techninės būklės. Nepaisant to, dokumentai labai svarbi pirkimo-pardavimo proceso dalis. „Tai labai atviras klausimas. Pirmiausia, reikia viską atidžiai užpildyti. Kad nebūtų apgauta viena ar kita pusė, reikia automobilį nuvaryti į autoservisą ir jį nuodugniai patikrinti. Tuomet visus defektus surašyti į pirkimo-pardavimo sutartį. Kartais apie defektus nežino ir patys pardavėjai. Pirkimo-pardavimo sutartyje numatyta įrašyti buvusius įvykius ir panašiai. Be to, galima pasirašyti ir papildomą sutartį, kad automobilio būklė tenkina“, – DELFI teigė V. Naujanis. Lydi iki numerių išdavimo V. Naujanis pastebi, kad ne visais atvejai pirkimo-pardavimo sutartis pildoma. Jei automobilis jau registruotas Lietuvoje, tuomet sutartis būtina. Tačiau jei mašina su užsienio registracijos numeriais, tuomet prasideda kita istorija. „Tuomet užtenka parduodančios įmonės išrašytos sąskaitos, automobilio dokumentų. Su šia pažyma automobilis registruojamas ir pirkimo-pardavimo sutartis nėra privaloma. Firmos, kurios parduoda automobilį, senai praktikuoja tokį dalyką, kad ant sąskaitos prirašoma, jog pirkėją tenkina mašinos būklė ir pretenzijų neturi“, – pasakoja V. Naujanis. Dar vienas svarbus patarimas – prieš perkant užsienyje registruotą automobilį sutarti su pardavėju, kad šis būtų kartu su jumis, kol bus sėkmingai įveikta techninė apžiūra ir gauti lietuviški numeriai. „Neturi taip būti, kad pardavėjas nutrenkė pirkėją už vartų ir viskas tuo baigiasi. Galimi visokie variantai. Tarkime, „Regitroje“ galite sužinoti, kad automobilis areštuotas užsienio šalyje. To dokumentuose nesimato. Gali būti tas užsienietis, kuris pardavė automobilį, skolingas antstoliams ar turi skolą. Gal automobilis vogtas. Tai galima sužinoti tik „Regitroje“. Šiuo metu tai jau tampa įprasta, kad pardavėjas lydi pirkėją iki pat registracijos pabaigos, – pasakoja verslininkas. Naujas nuomos būdas Turbūt ne vienas perkantis naudotą automobilį susidūrė su pardavėjo prašymu, į sutartį įrašyti mažesnę nei iš tiesų sumokėta sumą. „Tokiu atveju pažeidžiamos tampa abi pusės. Jei kažkas pradės reikšti pretenzijas dėl automobilio stovio – gali kilti problemų. Patarimas vienas – viską surašyti teisingai, kad nekiltų klausimų. Kuo daugiau tiesos, tuo geriau. Juk logiška, jei aš moku 3 tūkst., tai ir rašau 3 tūkst.“, – sako V. Naujanis. Autoturgaus vadovas pasakoja, kad pastaruoju metu padažnėjo atvejų, kai pirkėjai elgiasi nesąžiningai ir po savaitės ar dviejų nori grąžinti automobilį, nors su juo spėjo apvažiuoti kone pusę Europos. „Tai kaip nauja automobilių nuomos rūšis“, – juokiasi V. Naujanis ir priduria, kad būtent tokiais atvejais labai padeda tvarkingai užpildyti dokumentai.