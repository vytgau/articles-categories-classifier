„Kiekvienam labai naudinga išmokti matyti kelią esant dirbtiniam apšvietimui – tai reikalauja papildomų įgūdžių nei vairavimas dieną, nes naktį žmogaus rega veikia kitaip. Naktinė treniruotė uždaroje apšviestoje trasoje, budint teisėjams ir greitosios pagalbos automobiliui, suteiks galimybę to pasimokyti saugiai, žinant, kad į kelią neįžingsniuos koks neapdairus ar įtartino blaivumo pėstysis“, – teigia „Coffee Racers“ prezidentas Adomas Dautartas. Pasak jo, treniruojantis naktį, neįprastas dalykas yra ypač tas, kad vairuotoją nuolat lydi šešėlis. „Žmogui atrodo, kad šalia jo važiuoja kažkas kitas, taigi jis turi įprasti matyti šešėlius“, – pastebi A. Dautartas. „Coffee Racers“ prezidento teigimu, iki šiol Lietuvoje nebuvo praktikos treniruotis uždaroje trasoje naktį, nes tam reikia išskirtinių sąlygų. „Visų pirma, trasa turi turėti tokį apšvietimą. Antra, daugelyje trasų yra garso apribojimas – jei netoliese yra gyvenamieji kvartalai, triukšmauti negalima. Taigi ši Šiaulių darbo rinkos mokymo centro autodromo trasa yra išskirtinė – turi puikų apšvietimą ir arti jos nėra gyvenamųjų namų“, – pažymi A. Dautartas. Kadangi vasarą temsta vėlai, renginys Kuršėnuose esančiame autodrome startuos apie 19 val. ir truks iki 2-os. Atsižvelgiant į vairavimo įgūdžius dalyviai bus skirstomi į keturias grupes. Visi vairuotojai turės dėvėti motociklininkų aprangą, motociklininko batus, pirštines ir šalmą.