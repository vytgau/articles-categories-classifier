Ekstravagantiško ralio esmė – labai tinkama mūsų šaliai: surasti ne daugiau nei 500 eurų kainuojantį ir nejaunesnį nei 15 metų automobilį, jį kuo originaliau papuošti ir leistis į penkių dienų žygį po Europos šalis. Anot organizatorių, kasmet šiose keistose varžytuvėse sudalyvauja apie 1500 automobilių ir 4000 dalyvių, kurių skaičius ribojamas ir registruotis reikia gerokai iš anksto. Ralio dalyviai nesivaržo lenktynėse laikui. Pagrindiniu iššūkiu jiems užbrėžiamas tikslas savo senomis geldomis pasiekti numatytą finišą po penkių dienų ir kelių tūkstančių kilometrų kelionės. Svarbiausia: išradingumas, nuotykiai ir linksmybės! Tokiu kredo vadovaujasi šio ralio dalyviai, savo finišo tašku šiais metais pasirinkę Vilnių. 