Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo ir tikimės, kad ši informacija padės lengviau apsispręsti ieškant naudoto automobilio. 2011 m. gamybos „Honda Jazz 1.3i-DSI VTEC IMA Elegance“ Ataskaita įveikus 100 000 km Patvari technika, prastas kėbulas (prasta kėbulo apsauga nuo rūdžių) Įveikdamas 100 000 km atstumą hibridinis „Honda Jazz“ ėjo kaip gerai sureguliuotas laikrodis. Rezultatas? Ilgalaikių testų suvestinės viršūnė! Tačiau yra ir tamsioji šio modelio pusė: japonai sutaupė antikorozinės apsaugos sąskaita, be to, degalų sąnaudos nebuvo tokios mažos, kokių tikėjomės. Gėlių parduotuvėje laukia aukšta juka, o kolegoms iš interneto skyriaus reikia pervežti namų kino įrangą. Kai per pastaruosius dvejus metus reikėdavo nugabenti didesnį krovinį, iš visų tuometinių ilgalaikio testo dalyvių rinkdavomės būtent „Jazz“, t.y. automobilį, iš kurio (bent jau iš pirmo žvilgsnio) sunku būtų tikėtis kokių nors ypatingų transportavimo galimybių. Vis dėlto pirmasis įspūdis gana dažnai būna klaidingas. Vienas redaktorių, didelis „Mercedes“ šalininkas, sako, kad „Honda Jazz“ jam primena pirmos kartos A klasės modelį, nes patekti į šio nedidelio automobilio vidų labai lengva, be to, ir jo erdvė yra puikiai išnaudota. Mažas automobilis, didelės galimybės Dar vienas nuostabos vertas dalykas: „Jazz“ priskiriamas prie B klasės atstovų, jis apie 0,4 m trumpesnis už kompaktinį hečbeką, nepaisant to, į jį galima sukrauti beveik tiek pat daiktų. Bagažinės talpa 303–1323 l, jos forma praktiška. Galinių sėdynių atlošų sistemą „Honda“ inžinieriai sukonstravo taip, kad aukštus daiktus šiame automobilyje galima vežti vertikaliai, o sėdynės sulankstomos vienu rankos judesiu. Ką gi, visi šie privalumai padarė tokį įspūdį testuotojams, kad mažąjį „Honda“ išskiriantis elementas, t.y. mišri pavaros sistema, iš pradžių liko beveik nepastebėta... Tikriausiai todėl, kad per visą ištvermės maratoną ji nekėlė jokių rūpesčių. „Jazz“ geriausiai jaučiasi mieste Kad ir kiek beatidėliosi, padaryti vis tiek teks. Kai pagaliau suskambėjo šlovės himnai vidaus funkcionalumui, nusprendėme panagrinėti hibridinio „Honda“ pavarą. Vienas mūsų kolega taikliai pastebėjo, kad hibridinis modelis geriausiai pateisina save važinėdamas po miestą. Tokiomis sąlygomis jo privalumai yra labiausiai pastebimi. Ir tikrai, siauros gatvelės – įprasta „Jazz“ aplinka. Mažasis „Honda“ po jų voratinklį nardė tyliai ir vikriai. Spūstyse automatinė pavarų dėžė be padėčių veikė raminamai, nors pajudant iš vietos kartais nemaloniai trūkčiodavo. Šiek tiek mažiau pagiriamųjų žodžių „Jazz“ rinkdavo tada, kai tekdavo išvažiuoti už miesto. Trasoje hibridinio „Honda“ pavara iš karto dusdavo, o greičiau įsibėgėjant, varikliai pradėdavo – nė kiek neperdedame – staugti kaip katinas, kuriam kažkas užmynė ant uodegos. Blogiausia buvo važiuoti ilgus atstumus greitkeliu, kai 98 AG dvigubai „Jazz“ „širdžiai“ teko išties sunkiai padirbėti. Tuomet apie jokį taupumą negalėjo būti net kalbos, o 40 litrų degalų bako užtekdavo nuvažiuoti vos 400 kilometrų. Idėja – puiki, rezultatas – vidutinis Na, taip – degalų sąnaudos. Tai turbūt didžiausias nusivylimas, patirtas važiuojant „Honda“ hibridu. „Jazz“ nemažai degalų naudojo net mieste, t.y. tada, kai benzininis variklis galėjo naudotis 14 AG elektrinio variklio pagalba. Nuotolis važiuojant elektra? Nulinis. „Honda“ hibridų elektriniai varikliai atlieka tik pagalbinę funkciją. Akumuliatoriai maži, be to, įkrauti juos galima tik stabdant (rekuperacija). Mieste „Honda“ žada naudoti 4,6 l/100 km, bet mums įprastomis eismo sąlygomis mieste nepavyko net priartėti prie gamintojo deklaruojamų degalų sąnaudų. „Dekros“ bandymų stendo užfiksuotas rezultatas buvo 4,86 l/100 km, tačiau viso testo metu mūsų vidutinės benzino sąnaudos siekė 7,2 l/100 km. Akivaizdžiai per daug. Iš tiesų, greitkeliais važinėjome nemažai, bet dėl to bendras degalų sąnaudų vidurkis padidėjo ne daugiau kaip keliomis dešimtosiomis litro. Taigi nenuostabu, kad testo dienoraštyje atsirado įrašų, bylojančių apie automobilių su hibridine pavara įsigijimo tikslingumą. Kainos skirtumas tarp benzininės ir hibridinės versijos (ilgalaikio testo automobilis pirktas 2011 m.) sudarė apie 2,8 tūkst. eurų, be to, kai kurie testuotojai padarė išvadą, kad „Jazz“ su įprasta pavara sunaudojo nedaug daugiau nei hibridinis automobilis. Vienas testuotojas taip pat atkreipė dėmesį į kai kuriuos kokybės trūkumus: pavyzdžiui, netvarkingai suderintas daiktadėžės dangtelis keleivio pusėje, „skardinis“ garsas uždarant dureles. Ką gi, „Honda“ buhalterių darbo rezultatai gana aiškiai matyti.  Smulki dėmė įvaizdyje Atėjus žiemai daugelis testuotojų atkreipė dėmesį į prastai veikiančią šildymo sistemą. Deja, baltasis metų laikas ir druska pabarstyti keliai savaip paveikė „Honda“ mažylį. Po galutinio automobilio išmontavimo paaiškėjo, kad daugelyje vietų ant plonučio baltų dažų sluoksnio matyti rūdys (jų pastebėta ir ant pakabos elementų bei masės laido tvirtinimo vietoje). Išties, rudomis dėmelėmis pasipuošęs dvejų metų „Jazz“ – dar nėra didelė bėda, tačiau kas bus po trejų, ketverių ir daugiau metų? Nepaisant to, mažasis hibridinis „Jazz“ įvertintas 6 taškais. Juk ilgalaikio testo metu pirmiausia vertiname automobilio patikimumą, o dėl to jam nebuvo nė menkiausių pastabų. Rūdžių taškeliai reiškia, kad ateityje „Jazz“ laukia vizitas pas kėbulo specialistą, o kol kas tai yra vienintelė šio mažo, bet iš esmės didelio automobilio dėmelė nepriekaištingame įvaizdyje. Pastabos po išrinkimo 1. Spidometras rodo įvairią informaciją ir keičia fono spalvą atsižvelgiant į vairavimo stilių, pavyzdžiui, važiuojant ekonomiškai apšvietimas yra žalias. 2. Korozijos požymių matyti įvairiose vietose, pavyzdžiui, ant galinės pakabos sąramos, durelių, grindyse ir keliose variklio kameros vietose. 3. „Aukštos įtampos linija“ nuo variklio iki akumuliatoriaus – viskas gražu, švaru ir nepažeista, tarsi automobilis būtų neseniai išvažiavęs iš gamyklos. 4. Vietoj keturių vožtuvų vienam cilindrui – tik du. Žvakės vienam cilindrui taip pat dvi. Kodėl? Taip optimizuotas mišinio sudeginimas. 5. „Jazz“ hibridinė pavara veikia su automatine bepakope transmisija (CVT). Šio elemento būklė nekėlė jokių įtarimų. 6. Korozijos požymių rasta ir ant vyrių bei po bagažinės dangčio tarpinėmis. Pamatavus baltų dažų sluoksnį, iš karto paaiškėjo, kodėl – daugumoje vietų dangos storis sudarė 65 µm ir mažiau, vietomis jis buvo 80 ir 110 µm. Gedimai 56375 km – pagal garantiją Dėl montavimo klaidos galinė sėdynė erzino nuolatiniu bildesiu – priežastis rasta ir sėkmingai pašalinta. 79222 km – 147 Eur Pakeistos priekinės stabdžių trinkelės – remontas atliktas oficialiame „Honda“ atstovybės servise. Išvada Istorija linkusi kartotis. Kai 2006 m. ilgalaikį 100 tūkst. km testą įveikėme ankstesnės kartos „Jazz“ mažyliu, priekaištai buvo išsakyti tik dėl prastos antikorozinės apsaugos. Po aštuonerių metų tą patį atstumą įveikus hibridiniu „Jazz“, istorija pasikartojo – ir vėl rūdys. Nejau „Honda“ nedaro jokių išvadų? Gaila, nes nepaisant nedidelio nusivylimo degalų sąnaudomis (tikėjomės, kad hibridinis modelis važiuos taupiau), eksploatacines savybes ir bendrą modelio patvarumą vertiname labai gerai! Techniniai duomenys: Variklis: benzininis, L4 Variklio darbinis tūris (cm3): 1339 Galia kW (AG) esant aps./min.: 65 (88)/5800 Maks. sukimo momentas (Nm esant aps./min.): 121/4500 Elektrinio variklio galia (kW/AG): 10 (14) Maks. greitis (km/h): 175 Pavarų dėžė: CVT autom. Varantieji ratai: priekiniai Įsibėgėjimas (s) 0–100 km/h: 12,1 Degalų bako talpa (l): 40 Bagažinės talpa (l): 303–1323 Tuščio automobilio svoris/kraulumas (kg): 1232/368 Degalų sąnaudos (l/100 km)*: 4,6/4,4/4,5 * – mieste/užmiestyje/vidutinės; gamintojo duomenys