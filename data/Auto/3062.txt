„Norime, kad elektromobiliai taptų itin populiarūs. Idėjos esmė – po 2030 m. mūsų šalyje nebeparduoti nė vieno dyzeliu ar benzinu varomo automobilio“, – patikino Indijos energetikos ministras Piyushas Goyalas. Jo teigimu, kaip rašo autostat.ru, vyriausybė pajėgi šalyje išvystyti elektromobilių pramonę per dvejus-trejus metus. Maža to, Indijos sunkiosios pramonės ministerijai teks parengti valstybinės paramos ir tokių automobilių populiarinimo programą. P. Goyalas mano, kad žmonės su džiaugsmu pirks elektromobilius, nes jų eksploatavimas kainuos mažiau nei tradicinių automobilių su vidaus degimo varikliais naudojimas. Šiuo metu vienintelė indų įmonė, vykdanti serijinę vien tik elektra varomų automobilių gamybą, - tai „Mahindra & Mahindrа“. Tiesa, ekologinės pusiausvyros netrikdančių automobilių projektus vykdo ir kitos automobilių gamintojos, įskaitant ir didžiausią Indijoje šio sektoriaus atstovę „Maruti“. Pastaraisiais metais daugelis šalių aktyviai populiarina elektromobilius. Šiuo klausimu geriausiais rezultatais gali džiaugtis Norvegija. Šioje šalyje nuo 2025 m. bus visiškai nutraukti automobilių su vidaus degimo varikliu pardavimai ir svarstoma galimybė nuo tų pačių metų drausti tokių automobilių eksploatavimą. Iki 2050 m. visiškai uždrausti benzinu ir dyzeliu varomus automobilius planuoja Vokietija, Jungtinė Karalystė (JK), Nyderlandai ir dalis JAV valstijų.