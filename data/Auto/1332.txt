Pasak susisiekimo ministro Roko Masiulio, išliekantis didelis avaringumas magistralėje „Via Baltica“ - vienas svarbiausių rūpesčių gerinant Lietuvos kelių infrastruktūrą ir eismo saugą. „Šiuo metu magistralėje vyksta esminiai modernizavimo darbai, vienas po kito platinami ir rekonstruojami vis nauji jos ruožai. Turime aiškų planą, ką nuveiksime per artimiausius kelerius metus. Tikiuosi, kad tai bus veiksmingos priemonės iš esmės gerinant eismo saugą“, - sakė susisiekimo ministras. Darbai vyks „Via Baltica“ dalyje - kelyje A5 Kaunas-Marijampolė-Suvalkai nuo 23,40 km iki 35,40 km, taip pat bus tęsiama šių metų rugpjūtį pradėta kelio rekonstrukcija nuo 45,15 km iki 56,83 km. Šie platinami magistralės ruožai papildys jau anksčiau, 2016-2017 m., iki keturių eismo juostų praplatintas kelio Kaunas-Marijampolė dalis ir užtikrins viso šio kelio ruožo atitikimą automagistralės reikalavimams. Prienų savivaldybės teritorijoje esantis 12 km ilgio kelio ruožas nuo 23,40 km iki 35,40 km bus praplatintas nuo dviejų iki keturių eismo juostų. Eismo saugai pagerinti šiame ruože bus panaikintos vieno lygio sankryžos, nutiesti jungiamieji keliai, pastatyti 4 viadukai, vienas iš jų - tunelinis. Ties Skriaudžiais, kelio 31,68 km, bus įrengta skirtingų lygių sankryža. Mažinant susidūrimo su gyvūnais pavojų ir rūpinantis aplinkosauga, numatoma įrengti apsaugines tinklo tvoras, nušokimo rampas, barjerus ir vieną požeminę perėją gyvūnams. Šio kelio ruožo rekonstrukciją numatoma baigti 2018 m. spalio mėn. Bendra darbų vertė - 36,9 mln. Eur, iš jų projektui planuojamos 26,9 mln. eurų Europos Sąjungos (ES) sanglaudos fondo investicijos. Kitame beveik 12 km ilgio ruože nuo 45,15 km iki 56,83 km, Marijampolės savivaldybės teritorijoje, darbai vyksta nuo šių metų rugpjūčio. Šis ruožas taip pat platinamas iki keturių eismo juostų, tiesiami jungiamieji keliai, statomi šeši viadukai, įrengiamos dvi žiedinės sankryžos, ties Sasnava (52,23 km) ir Puskelniais (56,66 km) - dvi skirtingų lygių sankryžos. Susidūrimo su gyvūnais pavojų mažins apsauginės tinklo tvoros ir barjerai gyvūnams. Darbus numatoma baigti 2018 m. rugpjūčio mėn. Bendra darbų vertė - 51,6 mln. Eur, iš jų planuojamos ES sanglaudos fondo lėšos - 26,8 mln. Eur. Šiuo metu rengiamasi ir tolesnei „Via Baltica“ rekonstrukcijai nuo Marijampolės iki Lietuvos ir Lenkijos valstybės sienos (A5 kelias nuo 56,83 km iki 97,06 km). Artimiausiu metu bus rengiamas specialusis planas, nustatoma tiksli iki keturių eismo juostų platinamos magistralės trasa, visuomenės poreikiams išperkami magistralei reikalingi žemės sklypai. Tikimasi, kad 2020 m. bus pradėti šio daugiau nei 40 km ilgio ruožo projektavimo ir statybos darbai, o 2022 m. kelias bus išplatintas iki keturių eismo juostų ir atitiks automagistralės reikalavimus.