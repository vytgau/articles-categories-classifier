Inauguracijos ceremonijai besirengiantis D. Trumpas periodiškai socialiniame tinkle „Twitter“ pažeria kritikos automobilių gamintojams, kuriuos perspėja dėl didelių importo muitų, jeigu jie iškels darbo vietas iš Amerikos. Vos praėjusią savaitę būsimasis Amerikos prezidentas užsipuolė Japonijos kompaniją „Toyota“ už tai, kad ši gamina automobilius Meksikoje. Kliuvo ir „Ford“ bei „General Motors“. Veikiausiai baimindamasis patekti į D. Trumpo taikiklį bendra JAV ir Italijos automobilių gamintoja „Fiat Chrysler“ sekmadienį pranešė JAV sukursianti 2 tūkst. darbo vietų. Stebės D. Trumpo „Twitter“ paskyrą Vienos automobilių gamintojos atstovas nepanoręs skelbti savo pavardės, agentūrai AFP sakė, kad jo kompanijos socialinių tinklų stebėjimo komandai D. Trumpo paskyros socialiniame tinkle „Twitter“ priežiūra tapo bene pagrindiniu darbu, nes jis labai mėgsta reikšti čia savo nuomonę. Kitos kompanijos sako stebinčios įvairius kanalus. „Mes stebim visą žiniasklaidos spektrą, įskaitant socialinius tinklus, visas naujienas“, – sakė „Volkswagen“ atstovė Jeannine Ginnivan. Panašių atsakymų AFP sulaukė ir iš „Audi“ atstovo.  D. Trumpas aršiai kritikuoja savo pirmtakų užsienio prekybos politiką ir teigia, kad dėl jos Jungtinės Valstijos prarado milijonus darbo vietų. Jis taip pat grasino pasitraukti iš ar iš naujo derėtis dėl Šiaurės Amerikos laisvosios prekybos sutarties, prie kurios prisijungusios ir Kanada bei Meksika. Remiantis čia sutartimi, jeigu mažiausiai 65 proc. automobilio dalių buvo pagaminta Šiaurės Amerikoje, automobilis gali būti parduodamas visame regione be muitų. Automobilių gamintojai Jungtinėse Valstijose suskubo naudotis šia nuostata ir investuoti Meksikoje: 1999-2013 metais šalis pritraukė daugiau nei 30 mlrd. JAV dolerių investicijų. O Jungtinės Valstijos pirmąjį 2015 metų ketvirtį tapo didžiausia Meksikoje pagamintų automobilių importuotoja. Šiuo metu beveik visos didžiosios automobilių gamybos kompanijos turi gamyklas Meksikoje.