Jų programoje – ir sunkiausias metų egzaminas 4x4 perimetro lenktynių dalyviams, per 60 valandų laiko limitą privalėsiantiems įveikti daugiau nei 2000 km maršrutą, besidriekiantį palei šalies valstybinę sieną. Bekelės maratono organizatorius priėmė Naujosios Akmenės meras Vitalijus Mitrofanovas. Organizacinio komiteto posėdyje dalyvavo ir vicemeras Apolinaras Nicius, miesto seniūnas Rimvydas Juozapavičius, kultūros centro direktoriaus pavaduotojas Alfridas Leliukas, sporto reikalų koordinatorė Zita Stanislauskienė ir kiti. Lietuvos automobilių sporto federacijos 4x4 komiteto pirmininkas ir šias varžybas rengiančios VšĮ „Bekelės fiesta“ vadovas Gediminas Grigaitis papasakojo apie jau nuveiktus darbus ir problemas, kurias dar būtina išspręsti.  Varžybų vadovas nuoširdžiai padėkojo AB „Kalcitas“ ir „Naujasis Kalcitas“ vadovams Algirdui Rimkui ir Albinui Klimui, itin daug nuveikusiems, kad Menčių karjerą bekelės maratono dalyviai prisimintų dar ilgai. Organizacinio komiteto posėdyje nutarta, kad bekelės fiesta prasidės birželio 28 d. 20 val. prologo varžybomis, kuriose dalyvaus visi užsiregistravę ekipažai ir kurios vyks šalia miesto esančiame kartodrome. Po prologo varžybų pagal jose pasiektus rezultatus teisėjai nustatys 4x4 perimetro lenktynių starto tvarką ir laikus. Pirmasis ekipažas 60 valandų maratoną pradės birželio 29 d. 6.00 val. „Kalcito“ karjere, o finišo liniją turėtų kirsti ten pat liepos 1 d. apie 18 val. Prognozuojama, jog į Naująją Akmenę susirinks daug šios sporto šakos gerbėjų. Kad belaukdami finišo jie nenuobodžiautų, pasirūpino organizatoriai. Netoli miesto esančiame įspūdingame, UAB „Naujasis Kalcitas“ priklausančiame Menčių karjere, nuo kurio šlaitų atsiveria įspūdingi vaizdai, rengiamos karuselinės varžybos enduro motociklininkams, keturračių ir visureigių vairuotojams. Jie galės ne tik pasitikrinti jėgas bei įgūdžius specialiai įrengtoje trasoje, bet ir laimėti vertingų prizų. „Naujoji Akmenė – gana sportiškas miestas. Turime daug pajėgių sportininkų ir talentingų trenerių, tačiau gaila, jog kažkada čia klestėję autosporto, ypač kartingo, atstovai kiek apleido turėtas pozicijas. Gal būtent šios didelio masto varžybos paskatins mūsų jaunimą daugiau dėmesio skirti techninėms sporto šakoms“, – vylėsi miesto meras V. Mitrofanovas, įsteigęs šių lenktynių dalyviams ir savo taurę.