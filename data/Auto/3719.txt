Debiutavo prieš 60 metų Kaip rašoma pranešime žiniasklaidai, naujųjų modelių debiutui „Maserati“ neatsitiktinai pasirinko 87-ąją Ženevos automobilių parodą. Mat lygiai prieš 60 metų, 1957-aisiais, vykusioje parodoje „Maserati“ pristatė savo pirmąjį „Grand Touring“ modelį 3500 GT. Jis rinkoje suformavo naują automobilių segmentą ir buvo parduotas įspūdingu tam laikui 2,2 tūkst. vienetų tiražu, žinant, jog visi automobiliai anuomet buvo surenkami rankiniu būdu. Tad šią savaitę pristatomi ypatingo leidimo automobiliai žymi jų 60 metų jubiliejų ir priešistorę. „GranTurismo Sport“ ir „GranCabrio Sport“ „Special Edition“ modeliai sukurti patobulinus jų įprastas versijas.Italų dizaineriai šiems automobiliams suteikė prabangą ar turtingą „Maserati“ istoriją pabrėžiančių dizaino elementų. Pavyzdžiui, specialiai sukurtus naujus, „New Rosso Italiano“ spalvos trijų sluoksnių kėbulo dažus. Ši spalva – tai aliuzija į legendinį „Maserati 250F“ modelį, su kuriuo argentinietis lenktynininkas Juanas Manuelis Fangio 1957 m. tapo F1 čempionu. Iš išorės jubiliejiniai modeliai išsiskiria ir 20 colių skersmens lengvojo lydinio ratlankiais, kurie dažomi blizgiai juoda spalva, o rato viduryje įkomponuotas „Special Edition“ logotipas. Automobilio salone pirkėjai taip pat ras prabangos elementų. Čia apmušalams naudojama „Poltrona Frau“ ar „Alcantare“ oda, taikomi net 4 nauji apmušalų dygsniavimo raštai. Tai, kad automobiliai yra proginiai ir riboto tiražo, žymės specialūs dizaino elementai centriniame valdymo skydelyje ir ant durų slenksčių. Išskirtinio leidimo „GranTurismo Sport“ ir „GranCabrio Sport“ modelių ratus suka 4,7 l darbinio tūrio V8 „Ferrari“ pagamintas variklis, išvystantis maksimalią 460 AG galią. „Gran Turismo Sport“ versija nuo 0 iki 100 km/val. įsibėgėja per 4,8 sekundės ir išvysto maksimalų beveik 300 km/val. greitį. Analogišką variklį gavusi „Cabrio“ versija taip pat turi kuo pasigirti: iki 100 km/val. įsibėgėja per 5 sek. ir gali važiuoti maksimaliu, 285 km/val. greičiu. „Maserati“ praneša, kad iš viso bus išleisti tik 400 tokie ypatingi „GranTourismo Sport“ ir „GranCabrio Sport“ automobiliai.  Šilkinis „Levante“ Kita „Maserati“ pristatoma naujiena Ženevos automobilių parodoje – specialus „Levante“ automobilis, kuriam mados namai „Ermenegildo Zegna“ sukūrė 100 proc. šilko medžiagą ir panaudojo ją automobilio salone. Gamintojas teigia, kad šilkas pasirinktas dėl jo suteikiamo minkštumo pojūčio. Naująją smėlio spalvos skirtingų raštų šilko medžiagą „Maserati“ panaudojo ne tik sėdynių, bet ir durelių bei stogo apmušalams. Šilkas puikiai derės su dabar „Levante“ esančiais prabangaus interjero sprendimais, tokiais kaip visoje panelės viršutinėje dalyje naudojama juodos spalvos oda. Parodoje demonstruojama „Levante“ E. Zegna versija turi dyzelinį 3 litrų darbinio tūrio V6 variklį, išvystantį 275 AG galią. Automobilis turi išmaniąją visų varančiųjų ratų sistemą, kuri leidžia paskirstyti sukimo momentą tarp ašių vos per 10 milisekundžių. Šis modelis taip pat turi automatinę 8 laipsnių pavarų dėžę ir integruotą „Start&Stop“ funkciją. Demonstruoja visą arsenalą Be naujųjų modelių, „Maserati“ Ženevoje eksponuoja ir kitus savo automobilių gamos atstovus. Tarp jų – ir „Ghibli“, ir „Quattroporte“ modeliai, taip pat dar viena „Levante“ versija – S. „Maserati“ paskelbė, kad „Ghibli“, „Quattroporte“ ir „Levante“ modeliuose integravo naują informacinę sistemą, kuri suderinama su „Apple CarPlay“ ir „Android Auto“ funkcijomis. Išskirtinis šios informacinės-pramoginės sistemos ypatumas – 8,4 colio įstrižainės aukštos raiškos lietimui jautrus ekranas. Už papildomą mokestį pirkėjai šiuose modeliuose galės įsigyti pažangias vairuotojo asistavimo sistemas, pavyzdžiui adaptyvią pastovaus greičio palaikymo sistemą su „Stop&Go“ funkcija, taip pat technologinius pagalbininkus, kurie informuoja vairuotoją išvažiavus iš savo eismo juostos ar perspėja apie galimą susidūrimą su priekyje esančia kliūtimi ir automatiškai pradeda stabdyti automobilį.