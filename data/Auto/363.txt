Išmetamojo anglies dvideginio kiekis padidėjo ne tiek daug – tik 0,3 g kilometrui, bet tai – per dešimtmetį išsivysčiusių europiečių pirkimo įpročių rezultatas. Tyrimus automobilių pramonės srityje atliekančios kompanijos „JATO Dynamics“ teigimu, emisijų padaugėjo todėl, kad padidėjo visureigių ir benzinu varomų automobilių pardavimai. „JATO Dynamics“ duomenimis, metų pradžioje sumažėjęs dyzelinu varomų automobiliu pirkimas išėjo į naudą automobiliams su benzininiais varikliais. Pernai Europos keliuose buvo 760 000 daugiau benzinu varomų automobilių nei 2016 m., arba 10,9 proc. daugiau. Visureigių pardavimų tiesiog rekordiškai padaugėjo – 2017 m. jų užregistruota 4,56 mln., t. y. 19,5 proc. daugiau nei 2016 m. 2017 m. rinkoje užregistruotų dyzelinių automobilių išmetamojo anglies dioksido kiekis buvo vidutiniškai 117,9 g kilometrui, o benzininių automobilių – 123,4 g kilometrui. „JATO Dynamics“ duomenimis, sumažėjusios dyzelinių automobilių paklausos ir padaugėjusio išmetamojo anglies dvideginio sąsaja ryškiausia Vokietijoje, Jungtinėje Karalystėje, Prancūzijoje ir Ispanijoje. Pernai šiose šalyse užfiksuotas didžiausias dyzelinių automobilių paklausos sumažėjimas, taip pat – didžiausias anglies dvideginio išmetimas. Europos rinkoje mažiausiai orą teršianti automobilių gamintoja yra „Toyota“ dėl savo hibridinių modelių – todėl jos automobilių emisijų sumažėjo 2,7 g kilometrui – iki 101,2 g kilometrui. Antroje vietoje „Peugeot“, kuri pardavė daugiau visureigių ir todėl užfiksavo padidėjusį emisijų kiekį – 2,7 g kilometrui – iki 104,5 g kilometrui.