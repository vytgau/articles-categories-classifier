Svarstomais pakeitimais siūloma nuo 2018 m. leisti registruoti ir naudoti dešiniavaires transporto priemones, jei jos turėtų pagal nustatytus reikalavimus numatytoje vietoje įrengtą netiesioginio matymo įrangą, skirtą vairuotojo priekiniam matomumui pagerinti, - periskopinius priekinio vaizdo veidrodžius, taip pat kamerą su monitoriumi, kurie galėtų filmuoti ir rodyti eismą šviesiuoju ir tamsiuoju paros metu ir kai blogas matomumas. Šios transporto priemonės taip pat privalėtų turėti šias eismo saugumą užtikrinančias priemones: eismui dešiniąja kelio puse pritaikytus šviesos prietaisus ir šoninius galinio vaizdo veidrodžius. Keleivius vežančių autobusų bent vienos keleiviams laipinti skirtos durys privalėtų būti dešinėje pusėje. Krovininiai automobiliai, kurių didžiausioji leidžiamoji masė didesnė kaip 7500 kg ir kurie skirti ir suprojektuoti vežti ne daugiau kaip aštuonis keleivius, neįskaitant vairuotojo, privalėtų tam numatytose vietose turėti įrengtą papildomą netiesioginio matymo įrangą, skirtą vairuotojo matomumui pagerinti, - eismui dešiniąja kelio puse pritaikytus plataus stebėjimo kampo ar (ir) artimo vaizdo veidrodžius. Naudoti dešiniavaires transporto priemones taip pat būtų leidžiama, jei jos buvo įregistruotos Lietuvoje iki 1993 m. gegužės 1 d., yra pripažintos istorinėmis motorinėmis transporto priemonėmis, pagal konstrukciją ir įrangą yra skirtos specialioms darbo funkcijoms atlikti. Dalyvauti viešajame eisme būtų leidžiama laikinai (iki 90 dienų per vienus metus) Lietuvoje esančioms užsienio valstybėje įregistruotoms motorinėms transporto priemonėms, kurios pritaikytos eismui kairiąja kelio puse ir turi vairą dešinėje pusėje, taip pat priekaboms, kurios pritaikytos eismui kairiąja kelio puse. Vairuoti motorines transporto priemones, kurios pritaikytos eismui kairiąja kelio puse ir turi vairą dešinėje pusėje, būtų draudžiama pradedantiesiems vairuotojams. Po svarstymo už naujas nuostatas balsavo 74 Seimo nariai, prieš - 1, susilaikė 10 parlamentarų. Tam, kad jos būtų priimtos, Seimas turės balsuoti dar kartą.