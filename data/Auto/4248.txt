Tikriausiai ne man vienam ilgais žiemos vakarais smagu panaršyti internete, galvojant apie artėjantį šiltąjį sezoną ir paieškoti, priklausomai nuo prioritetų, vasariškos transporto priemonės – dviračio ar motociklo, mopedo, efektingo kabrioleto arba vikraus rodsterio. Ir, žinoma, kad naujas pirkinys džiugintų visais 100 proc., pasirūpinti tinkamu jo apavu. Pavyzdžiui, kaip tik šiuo metu savo motociklui ieškau naujų padangų – internete testų netrūksta, tad išsirinkti tinkamas nėra sudėtinga – reikia tik žinoti, kokioms jų savybėms teiki prioritetą. Nes, skirtingai nuo subjektyvaus pojūčio ir juokelio, kad nuplovus automobilį jis pradeda geriau traukti, kalbant apie padangas viskas yra objektyvu ir paskaičiuojama milimetrų tikslumu. Matavimus atlieka ne viena nepriklausomų ekspertų komanda, o gautus rezultatus galima rasti didžiausiuose pasaulio automobiliniuose resursuose (internete arba spausdintose versijose). Jie yra pasiekiami ir lietuviškose šių medijų versijose, pavyzdžiui, „Auto Bild Lietuva“ žurnale, kuriame šių metų lapkričio numeryje buvo skelbiami žieminių padangų bandymų rezultatai, gauti atlikus daugybę testų vienodomis sąlygomis specialiuose poligonuose. Taip pat žinau, kad deja, bet nemažos dalies vairuotojų dėmesys padangoms apsiriboja jų slėgio patikrinimu paspardant – gerai bent jau tiek, kad techninių apžiūrų centrai kas antrus metus pasirūpina, kad nebūtų važinėjama su išlindusiu metaliniu kordu ar gumbuotomis padangomis. Taip pat ir tokiomis, kai pusė protektoriaus vis dar tinka varžyboms bekelėje, o kita – primena „Formulės 1“ „slikus“. Ir dar visa laimė, kad įstatymas reikalauja vasarines padangas keisti žieminėmis – kaip manote, kokia dalis vairuotojų tą darytų sąmoningai? Manau, nedidelė. Kas sieja šnapsą ir padangas? Neabejoju ir dėl to, kad vis dar labai trūksta informacijos apie padangas ir paaiškinimo, kodėl jų kaina skiriasi. Bet, matant testų rezultatus, kai su geriausio modelio padangomis galima sustoti net keliolika metrų arčiau nei su pigiomis „bevardėmis“ (pavyzdžiui, daug tokių modelių siūloma ne specializuotose padangų parduotuvėse, o prekybos centruose) ir jau net nekalbant apie valdymo savybes, klausimų kaip ir neturėtų kilti. Deja, bet tai toli gražu nėra akivaizdus argumentas didesnei daliai pirkėjų. Sunku pasakyti ar tai dėl taupumo, ar dėl neišmanymo, kuris apsiriboja žiniomis, kad padanga yra juoda ir apskrita? Žinoma, ekonominio aspekto, ypatingai Lietuvoje, tikrai negalima atmesti – štai koks populiarus „Facebook“ platinamas paveikslėlis, kuriame palygintos alkoholio kainos Europos šalyse – verkia lietuviai, kad už vidutinę algą gali nusipirkti 10 kartų mažiau vyno nei, pavyzdžiui, italai. Verkia, bet supranta – už pigiai nusipirksi tik babatuką, spiritinį birzgalą „Virsk iš klumpių“ ar kitokio kaukolinio – būtent tokiai pigiausių gėrimų kategorijai ir galima priskirti tik savo išvaizda, bet ne savybėmis pasižyminčias nežinia kur pagamintas padangas. Mes gi neperkame tokių dalykų patiekti ant šventinio stalo ar sau, tai kodėl to paties principo netaikome nepalyginamai svarbesniam dalykui, kuris saugo mūsų bei aplinkinių sveikatą ir gyvybę? Taip pat padangos – ir ne konjakas, kuris bręsdamas darosi vertingesnis. Technologijos nestovi vietoje – jei ir galima patikėti, kad prieš penkerius ar daugiau metų pagamintos ir dėl to pigiau parduodamos padangos buvo sandėliuojamos idealiomis sąlygomis, dažnai pamirštama, kad tai – realiai vos ne prieš dešimtmetį ar dar daugiau sukurtas modelis. O tai – tikrai didelis laiko tarpas, sparčiai tobulėjant technologijoms, kurios kasmet užtikrina vis didesnį saugumą. Dar pridėkite mažiausiai 3-5 sezonus, kuriuos naudosite padangas ir taps aišku, kad savo saugumą patikėsite pasenusioms technologijoms. Tad, ar tikrai norėsite važinėti padangomis, kurios buvo sukurtos prieš kelis dešimtmečius, ar visgi perkant naujas padangas verta galvoti apie naujausią, rinkoje pažangiausią modelį? Žinoma, tai nereiškia, kad būtina rinktis tik brangiausius gaminius – ekonominių markių padangos, nors savo savybėmis ir nusileidžia garsiausiems vardams, taip pat turi modelių, kurie testuose demonstruoja garbingus rezultatus, suteikdamos vairuotojui priimtiną kompromisą tarp teigiamų savybių ir mažesnės kainos.  Vienas modelis vietoje dviejų Na, o Ispanijoje „Continental“ pristatė savo didžiausią artėjančio vasaros sezono naujieną – „PremiumContact 6“ padangas, kurios palaipsniui pakeis net du itin populiarius rinkoje esančius padangų modelius – „ContiPremiumContact 5“ ir „ContiSportContact 5“. Tai – itin plataus diapazono automobiliams (nuo kompaktinių, SUV iki itin prabangių, taip pat sportiškų, nuo 16 iki 21 colio dydžio) tinkamos padangos, kurių vairuotojai vertina ne tik komfortą (buvo gerokai sumažintas triukšmingumas), taip pat mažą pasipriešinimą riedėjimui (ši savybė lemia mažesnes degalų sąnaudas), bet iš savo automobilio tikisi ir nepriekaištingų valdymo savybių. Būtent šia savybe nuo pirmtakių (ypatingai kalbant apie „ContiPremiumContact 5“ modelį) labiausiai skiriasi naujosios padangos – tuo galėjome įsitikinti lenktynių trasoje, kur jos buvo sumontuotos ant sportiškų „Volkswagen Golf GTI“, „Renault Megane RS“, „Subaru STi“, taip pat 6 serijos BMW. Komforto savybių skirtumus tarp pirmtakių ir naujo modelio vertinome važinėdami apylinkės keliais E klasės „Mercedes“. Bene iškalbingiausias faktas – šios padangos savo valdymo savybėmis yra ne tik pranašesnės už 2012 metais debiutavusį pirmtakių modelį „ContiPremiumContact 5“ (kas, savaime suprantama, yra logiška), bet net ir „ContiSportContact 5“ – nuo 2011 metų gamintą padangų modelį, skirtą galingiausiems automobiliams, kuriems reikalingos pačios geriausios valdymo savybės, kai važiuojama ypatingai greitai! Šių savybių pavyko pasiekti tiek dėl naujoviško gumos mišinio, tiek ir sportiško padangos rašto, kurio elementai yra tokie patys, kaip patiems greičiausiems automobiliams skirtos pernai debiutavusiosios „SportContact 6“ padangos (kurias jau teko išbandyti lenktynių trasoje). Nuo pirmtakių padangos skiriasi asimetriniu protektoriaus raštu su gerokai standesne išorine padangos protektoriaus dalimi, turinčia didelius ir vienas kitą prilaikančius blokelius – toks mažiau besideformuojantis protektoriaus raštas leidžia gerokai tiksliau valdyti automobilį posūkiuose. Palyginti su „ContiSportContact 5“, net 15 proc. buvo padidintas padangų atsparumas dilimui (itin sunkiai pasiekiamas kompromisas, kad padanga tiek turėtų gerą sukibimą su keliu, tiek ir būtų atspari dilimui) – tam padangos gumoje buvo panaudoti naujai sukurti, itin trinčiai atsparūs polimerai. Bet tuo pačiu ir 10 proc. sumažintas padangos keliamas triukšmas, taip lemiant didesnį komfortą automobilio salone. Be to, padangos pasižymi ypatingai geromis charakteristikomis, stabdant ant šlapio kelio – tą lėmė ir tokios inovacijos kaip gumos mišinyje esantis naujas silikos junginys. Didelis saugumas, geras valdymas ir komfortas Kaip pristatydama naują padangų modelį sakė Katarina Silva, Europos, Artimųjų Rytų ir Azijos regiono „Continental“ produktų vadovė, naujosios „PremiumContact 6“ padangos sukurtos pirmiausiai orientuojantis į didelį saugumą, taip pat optimizuotos ypatingai geram valdymui ir važiavimo kokybei. Pasak specialistės, šios padangos pasižymi aukščiausio lygio saugumo, komforto ir naujausių technologijų balansu. Po teorinės dalies mes praktiškai išbandėme naujų padangų savybes tiek trasoje, tiek ir užmiesčio keliuose. Įvertinti skirtumus turėjome atlikdami identiškus manevrus skirtingomis padangomis, tokiu būdu tiek subjektyviai vertindami valdymą, tiek ir automobiliuose sumontuotos matavimo įrangos pagalba atlikdami objektyvius matavimus, kai tuo pačiu greičiu ir tuo pačiu kampu būdavo pasukamas vairas. Vertindami padangų akustinį ir mechaninį komfortą, vadovavomės subjektyviais pojūčiais, važiuodami identiškais automobiliais, bet su skirtingomis padangomis skirtinga kelio danga. Žinoma, galutinius naujų padangų įvertinimus sužinosite po kelių mėnesių pavasarį, kai pasirodys pirmieji palyginamieji testai – akivaizdu, kad daug testų laimėjusį ankstesnės kartos modelį pakeitęs naujasis neketina užleisti savo pozicijų. Tuo labiau įgijęs iki tol tik sportiškiausiam gamintojo modeliui pasiekiamas valdymo savybes. Apibendrinant galiu pasakyti, kad ne paslaptis kodėl „Premium“ padangų gamintojų modeliai dominuoja testuose – naujausios technologijos ir pažangūs gumos mišiniai kasmet lemia vis geresnes padangų savybes. Akivaizdu, kad tai kainuoja, bet, įvertinus tą kainos skirtumą tarp geros ir pigios padangos, ir dar prisiminus, kad padangos bus naudojamos ne vieną sezoną, tas skirtumas ir bandymas sutaupyti, leidžiantis į kompromisą saugumo sąskaita, atrodo daugiau nei abejotinas. O ką manote jūs?