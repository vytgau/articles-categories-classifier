„Šį koncepcinį sunkvežimį pristatėme „International Commercial Vehicle Show“ parodoje 2016 m., o šiuo metu jau kalbamės su maždaug 20 potencialių klientų iš atliekų, maisto pramonės ir logistikos sektorių. Pradėję nuo mažo gamybos kiekio greitu žingsniu judame nuolatinės šio modelio gamybos link. Tikimės, kad 2020 m. šie sunkvežimių modeliai bus įtraukti į mūsų serijinę gamybą“, – sako Stefanas Buchneris, „Mercedes-Benz Trucks“ vadovas. Pasak S. Buchnerio, „Urban eTruck“ yra ekonomiškas ir draugiškas aplinkai sunkvežimis – jokių išmetamųjų dujų, itin tylus, galintis atlaikyti 12,8 t apkrovą. Iš pradžių šie sunkvežimiai bus parduodami Vokietijoje, o vėliau ir kitose Europos šalyse. „Šiuo metu siekiame, kad šie sunkvežimiai būtų naudojami pagal konkrečias paskirtis, realius klientų poreikius tam, kad galėtume toliau optimizuoti koncepciją ir sistemos konfigūracijas. Taigi testavimo metu bus stebimas sunkvežimio veikimas posūkiuose, krovimo laikas, nuvažiuojamas atstumas. Nubrėžę ateities technologijų standartus rinkoje, 2017 m. juos įgyvendinsime“, – sako S. Buchneris. Siekiant atskleisti įvairias sunkvežimio panaudojimo galimybes, 18 ir 25 t modeliai įrengti su šaldymo įranga, sausa bei platformine kabinomis. Sunkvežimiai bei specialūs jų krovikliai, kuriais testavimo laikotarpiu klientai galės naudotis 12 mėn., bus stebimi „Mercedes-Benz Trucks“ kelių testavimo departamento specialistų. Per šį laikotarpį užfiksuoti naudojimo profiliai bus skirti palyginti ir įvertinti numatytas teorines ir realias praktines galimybes. „Urban eTruck“ yra „Daimler Trucks“ visapusiškos elektrinių transporto priemonių iniciatyvos dalis. Lengvieji elektriniai sunkvežimiai „Fuso eCanter“ rinkoje taip pat pasirodys mažais kiekiais jau 2017 m. Apie 150 transporto priemonių bus pristatyta atrinktiems klientams Europoje, Japonijoje ir JAV. Remiantis sparčia technologijų plėtra, „Daimler Trucks“ prognozuoja, kad pilnai elektrinių sunkvežimių akumuliatorių išlaidos nukris 2,5 karto – nuo 500 EUR/kWh 1997 m. iki 200 EUR/kWh 2025 m., o energijos tankis per tą patį laikotarpį išaugs nuo 80 Wh/kg iki 200 Wh/kg.