Po vidinio tyrimo paaiškėjo, kad šią praktiką „Subaru“ vykdė maždaug 30 metų. Ši situacija panaši į konkurentų „Nissan“, rašo naujienų agentūra „Kyodo News“, cituodama ryšių kompanijos viduje turinčius šaltinius. „Kyodo“ cituoja vieną iš kompanijos vadovų, teigusių, kad inspekcijas atliko darbuotojai, kurie tuo metu dar dalyvavo apmokymuose ir neturėjo reikiamų sertifikatų. „Ši praktika buvo vykdoma daugiau kaip 30 metų“, - „Kyodo News“ sakė neįvardytas aukštas pareigas kompanijoje užimantis asmuo. Japonijos verslo leidinys „Nikkei“ teigia, kad dėl skandalo gali būti paveikti apie 300 tūkst. automobilių. Savo ruožtu apie analogišką kompanijoje vykdytą praktiką šio mėnesio pradžioje prisipažino kita japonų gamintoja „Nissan“, Japonijos rinkoje atšaukusi 1,21 mln. automobilių. Papildyta 16.37 „Subaru“ atšaukia 255 tūkst. automobilių Japonijos automobilių gamintojas „Subaru“ atšauks 255 tūkst. automobilių Japonijoje, nes jų patikras vykdė tam reikalingos kvalifikacijos neturintys darbuotojai, penktadienį pranešė kompanija. „Subaru“ prezidentas Yasuyuki Yoshinaga spaudos konferencijoje teigė, kad darbuotojai tai darė „nesusimąstydami, kad tai yra neteisinga“. Japonijos verslo leidinys „Nikkei“ anksčiau penktadienį skelbė, kad dėl skandalo gali būti paveikti apie 300 tūkst. automobilių. Paaiškėjus apie netinkamą „Nissan“ elgesį, Japonijos valdžia įsakė atlikti tyrimą, ar tokia pat praktika neužsiimama ir „Subaru“ gamyklose.