Stabilus pretendentų skaičius Šiemet į vienuolika skirtingų nominacijų pretenduoja 34-i automobiliai, o visuose ligšioliniuose konkursuose dalyvavo 546 modeliai – vidutiniškai po 27 kasmet. Šiemetinis skaičius didesnis už vidurkį ir, pasak konkursą organizuojančio Lietuvos žurnalistų autoklubo (LŽA) prezidento Valdo Valiukevičiaus, puikiai atspindi automobilių rinkos tendencijas. „Vienais metais rinkoje pasirodo daugiau naujų automobilių, kitais – mažiau, tokie svyravimai yra visiškai normalūs. Jau eilę metų dalyvių skaičius svyruoja tarp 30-40 – kone visi nauji ar atnaujinti modeliai dalyvauja Lietuvos konkurse. Tokiu aktyviu dalyvavimu mes lenkiame ne tik kaimynus, bet ir ne vieną tarptautinį konkursą“, – spaudos konferencijos metu sakė V. Valiukevičius. Jis pažymėjo ir lietuviško konkurso objektyvumą. Komisijos nariams yra sudarytos puikios sąlygos testams visą lapkritį, o antroje mėnesio pusėje Druskininkuose vyksiančioje tradicinėje bandymų stovykloje žurnalistai galės ne tik išbandyti visus automobilius vienoje vietoje, bet ir diskutuoti su kolegomis bei klausytis įvairių sričių specialistų pastebėjimų. Apie automobilių pakabų niuansus papasakos inžinierius Domas Zinkevičius, o apie elektroninių sistemų privalumus bei trūkumus – technologijų ekspertas Arnoldas Lukošius. Be to, visi „Lietuvos metų automobilis 2018“ konkurse dalyvaujantys modeliai turi tas pačias „Continental“ žiemines padangas, o į juos pilami vienodi kokybiški „Neste“ degalai. Tai leidžia objektyviau palyginti automobilių komfortą, valdymo savybes bei ekonomiškumą.  11 nominacijų Šiame konkurse taip pat bus rekordinis skaičius nominacijų – 11. Pagrindinė – žurnalistų komisijos renkamas „Metų automobilis 2018“. Kitos nominacijos: „Tautos automobilis 2018“, „Automobilis startuolis“, „Saugiausias stabdis“, „Šeimos automobilis“, „Už dizainą“, „Sportiškiausias“, „Saugiausias“, „Verslo klasės automobilis“, „Metų visureigis“ ir „Metų vairas“, kuri teikiama sportininkui, labiausiai garsinusiam Lietuvą užsienio šalyse. Visų nominacijų nugalėtojai paaiškės gruodžio 2-ą dieną, o kandidatų į „Lietuvos metų automobilį 2018“ septintukas bus paskelbtas lapkričio 27-ąją. Tradicinė bandymų stovykla Druskininkuose bus surengta lapkričio 22-25 dienomis, o iki tol automobiliai bus testuojami įvairiuose specializuotuose bandymuose. Daugiausia – KIA modelių Viso konkurse dalyvaus 34-i automobiliai, o gausiausią kiekį naujienų pateikė KIA – šios markės ženkliuku bus paženklinti keturi modeliai. Antrą vietą pagal gausumą dalijasi BMW bei „Nissan“ – konkurse dalyvaus po 3 šių gamintojų automobilius. Visas konkurso dalyvių sąrašas čia: „Alfa Romeo Stelvio“, „Audi Q5“, „BMW 5“, „BMW 6 Gran Turismo“, „BMW X3“, „Citroen C3 Aircross“, „Fiat Tipo HB“, „Ford Fiesta“, „Honda Civic“, „Hyundai i30“, „Hyundai i30 N“, „Jeep Compass“, „KIA Picanto“, „KIA Rio“, „KIA Stinger“, „KIA Stonic“, „Land Rover Discovery“, „Range Rover Velar“, „Mazda CX-5“, „Mercedes-Benz E400 4MATIC Coupe“, „Mercedes-Benz GLA 200d 4MATIC“, „MINI Countryman“, „Nissan Micra“, „Nissan Qashqai“, „Nissan X-Trail“, „Opel Crossland X“, „Opel Insignia“, „Peugeot 308 SW GT“, „Peugeot 5008 GT“, „Renault Koleos“, „Škoda Karoq“, „Suzuki Swift 4x4“, „Volkswagen Arteon“ ir „Volkswagen Polo“. Ligšioliniuose „Lietuvos metų automobilio“ konkursuose daugiausia kartų nugalėjo „Ford“ bei „Škoda“ automobiliai – po 4. Tris kartus geriausiais Lietuvos automobiliais buvo pripažinti „Volkswagen“ modeliai, o „Hyundai“, KIA, „Mazda“, „Mercedes-Benz“, „Nissan“, „Opel“, „Peugeot“, SEAT ir „Subaru“ – po vieną.