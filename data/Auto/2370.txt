Siekiant didesnio tikslumo DELFI kreipėsi į 4 draudimo bendroves. Remiantis gautais atsakymais galima nesunkiai susidaryti dažniausiai vagiamų automobilių sąrašą. Dažniausiai vagiami BMW Nors, pasak „Lietuvos draudimo“ Žalų valdymo skyriaus vadovės Viktorijos Katilienės, palyginus su pernai metais šiemet automobilių vagysčių yra sumažėję maždaug trečdaliu, tačiau metai iš metų vagys labiausiai taikosi į lietuvių pamėgtus vokiškus automobilius. „BMW markės automobiliai vagiami dažniausiai, toliau eina „Volkswagen“, „Audi“, „Mercedes Benz“ automobiliai. Taip pat ilgapirščius domina ir japoniškų markių transporto priemonės – „Toyota“ ir „Honda“, – dažniausiai vagiamų automobilių markes vardijo V. Katilienė. Pasak jos, pirmą vietą tarp dažniausiai vagiamų automobilių užima 3 serijos BMW automobiliai. Antroji taip pat atitenka BMW, tik jau 5 serijos. Trečioje dažniausiai vagiamų automobilių vietoje yra „VW Golf“. Ketvirtoje – „BMW X5“ modelis, na, ir penktąją vietą dalijasi net keturi automobilių modeliai, tai yra „Honda CR-V“, „Mercedes Benz S-Class“, „Toyota Corolla Verso“ ir „Toyota RAV4“. Jai antrina ir draudimo bendrovės „Gjensidige“ žalų tyrimų grupės vadovas Giedrius Žala. Jis taip pat surikiavo dažniausiai nuo vagių kenčiančių automobilių penketuką, kuris nedaug skiriasi nuo jau paminėto. Pirmoji vieta, atitenka 3 ir 5 serijos BMW automobiliams. Antroje vietoje puikuojasi VW automobiliai, tokie kaip „VW Passat“, „VW Touareg“ ir „VW Touran“. Trečioji vieta atiteko „Toyota Corolla Verso“ ir „Toyota Prius“ automobilių modeliams. Ketvirtoje dažniausiai vagiamų automobilių vietoje yra „Mercedes-Benz“ markės automobiliai, o penktoje – „Audi“. Pasak G. Žalos, šių markių automobilių pagal modelius jie neskirsto, nes jų pavogta yra tik po kelis. Jeigu draudimo bendrovių „Lietuvos draudimas“ ir „Gjensidige“ dažniausiai vagiamų automobilių penketukai iš dalies panašūs, tai draudimo bendrovės „If“ drausti „lyderiai“ yra kiti. Rinkodaros departamento vadovo Džiugo Šaulio teigimu, dažniausiai vagiami yra „Volkswagen“, „Audi“ ir BMW markių automobiliai. Pasak jo, pirmoje dažniausiai vagiamų automobilių vietoje yra „Audi A6“, antroje – „Volkswagen Passat“, trečioje – „Volkswagen Golf“, ketvirotoje – „BMW X5“, penktąja vieta dalijasi „Audi A4“, „Toyota Corolla Verso“ ir „Honda CR-V“ automobiliai. Draudimo bendrovės „ERGO Insurance“ Lietuvoje Transporto priemonių žalų administravimo skyriaus vadovas Raimondas Bieliauskas taip pat sutinka, kad ilgapirščius labiausiai vilioja automobiliai, kurie Lietuvoje yra populiariausi. „Šiuo metu šalyje yra daugiausiai registruota vokiškų automobilių, tad jie ir patenka į sąrašo viršūnę“, – vokiškų automobilių vagystes akcentuoja R. Bieliauskas, tačiau jis neišskiria atskirų automobilių markių ir modelių. 8-10 metų „Ilgapirščius“ domina ne patys naujausi automobiliai. Draudimo bendrovės „Gjensidige“ duomenimis, dažniausiai vagiami 5-12 metų senumo automobiliai, „If“ – 5-10 metų senumo automobiliai, „Ergo“ – 8-9 metų senumo automobiliai, o anot „Lietuvos draudimo“ statistikos – 9-10 metų senumo automobiliai. Vadinasi vidutiniškai dažniausiai vagiami 8-10 metų senumo automobiliai. Tačiau yra vienas niuansas, nes šioje vietoje draudimo bendrovės skaičiuoja tik tuos pavogtus automobilius, kurie buvo drausti kasko draudimu. „Vis dėlto, kasko draudimu įprastai yra draudžiami naujesni automobiliai, tad tai turi įtakos statistikai – joje neatsispindi senesnių automobilių vagystės. Remiantis mūsų turimomis žiniomis apie visos Lietuvos automobilių vagysčių statistiką, dažniausiai vagiami 9-11 metų amžiaus automobiliai, taip pat iš vidurkių šiek tiek išsiskiria senos 19-20 metų transporto priemonės.“ – automobilių vagysčių statistinius duomenis aiškino draudimo bendrovės „If“ atstovas. Priežastys ir apsisaugojimo būdai Pasak „Lietuvos draudimo“ atstovės, dažniausiai vagiami maždaug 9-10 metų senumo automobiliai, nes tokius automobilius lengviau pavogti ir greičiau pavyksta realizuoti – perparduoti arba išardyti dalims. „Gjensidige“ atstovas taip pat akcentuoja automobilių vagystes vykdančių asmenų persiorientavimą prie naujesnių automobilių. G. Žalos teigimu, naujesnės nei 5 metų lengvosios transporto priemonės dažnu atveju gali turėti beraktę užvedimo sistemą, kuri yra labai patogi vairuotojui, tačiau dar patrauklesnė automobilių vagims. „Pastebima, kad mašinvagiai kiekvienais metais tobulėja ir, pasitelkę išmaniąsias vagysčių technologijas, nusikaltimus atlieka kaip tikri programišiai. Tokiais atvejais automobilį galėtų apsaugoti draudimas ir papildomos apsaugos sistemos. Mūsų kolegos Latvijoje šiemet fiksuoja išaugusias berakčių automobilių vagystes, kai vagys jas pagrobia, atrakindami per atstumą“, – „ilgapirščių“ tobulėjimą akcentuoja G. Žala. Tačiau visi sutaria, kad, norint apsisaugoti nuo automobilių vagysčių, būtina montuoti papildomas apsaugos priemones bei savo turto nepalikti ilgesniam laikui be priežiūros ar atokiose vietovėse. „Siekiant apsisaugoti nuo automobilių vagių rekomenduojame nepalikti transporto priemonių nuošaliose, neapšviestose vietose, ypač ilgesniam laikui, pavyzdžiui, išvykus atostogauti. Visada galima automobilį palikti saugomose aikštelėse ar pas draugus. Saugiau automobilius laikyti garažuose arba požeminiuose parkinguose. Taip pat svarbu turėti įdiegtą signalizaciją bei automobilį apdrausti“, – patarimais dalijosi V. Katilienė. Jai antrina draudimo bendrovės „Ergo“ atstovas, taip pat akcentuodamas individualias apsaugos sistemas, nes dažniausiai automobiliai nėra vagiami spontaniškai, tokioms vagystės yra ruošiamasi. „Patirtis rodo, kad bene efektyviausia yra transporto priemonėje individualiai sumontuota apsaugos sistema. Todėl, kai automobilis turi individualias apsaugos sistemas, laikomas saugomose aikštelėse, nepaliekamas atokiose neapšviestose vietose, tikimybė vagystei arba jos pasekmėms labai sumažėja“, – individualių apsaugos sistemų naudą išskiria R. Bieliauskas. G. Žala papildo, kad vagys mėgsta ne tik atokesnes, menkai apšviestas vietas. Pasak jo nusikaltėliai taip pat labai mėgsta darbuotis daugiabučių namų kiemuose. Juk, tokiuose kiemuose apstu automobilių ir juose dažnai kaukia tai vieno, tai kito automobilio signalizacija, todėl mažai kas kreipia dėmesį į tai. Jam pritaria draudimo bendrovės „If“ atstovas. D. Šaulys taip pat išskiria automobilių vagystes iš daugiabučių namų kiemų. Tik dar priduria, kad vagystės daromos naktį arba įsitikinus, kad šeimininkų nėra namuose. D. Šaulys prisiminė ir vieną nestandartinį atvejį, kai automobilis buvo pavogtas miške, kol savininkas grybavo.