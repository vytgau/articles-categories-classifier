Iki trečiojo greičio ruožo finišo likus gal porai kilometrų „General Financing team Pitlane“ komandos ekipažas pateko į spąstus itin greitame kairiajame posūkyje, rašoma pranešime spaudai. „Mes šiek tiek nesusikalbėjome su Agne, o lekiant dideliu greičiu kiekviena tokia smulkmena gali būti akimirksniu konvertuota į problemą. Šiuo atveju taip ir atsitiko – pradinėje posūkio fazėje automobilis atsidūrė neteisingoje vietoje, kai erdvės ir laiko korekcijoms nebebuvo. Teko rinktis – bandyti drifto stiliumi priversti jį slysti itin aštriu kampu ir rizikuoti išprovokuoti šoninį kūlverstį arba nuvairuoti į šalikelėje esančius dirbamus laukus. Pastarasis variantas atrodė mažiau rizikingas, tačiau peršokus melioracijos griovį mašinos variklio apsauga rėžėsi į grunt,ą ir mes padarėme porą salto per priekį ir šoną“, – incidentą komentavo B. Vanagas. Nors vizualiai „Škoda Fabia R5“ neatrodė dramatiškai nukentėjusi – kėbulo pažeidimai sąlyginai nedideli – Benedikto šturmanė Agnės Vičkačkaitė – Lauciuvienė susitrenkė stuburą. Detalesni tyrimai dar bus atlikti, Tačiau pirminė medikų diagnozę komandos žmones paguodė: tikimasi, kad rimtesnių bėdų išvengta ir viso labo teks porą savaičių pailsėti. „Kai grįžome į ralio stovyklą, gal milijoną kartų girdėjome klausimą: „Ar Agnė buvo tinkamai prisisegusi saugos diržus?“. Atsakymas, be abejonės – taip. Šiuo požiūriu viskas atlikta preciziškai. Mes pernelyg seniai esame profesionaliame automobilių sporte ir matėme daugiau nei pakankamai įvairių avarijų, tad saugos dalykams skiriame maksimalų dėmesį. Laisvumo automobilio krėsle buvo tik tiek, kiek jo gali būti naudojant ne pagal specialų užsakymą konkrečiam pilotui pagamintą sportinę sėdynę. Priešingu atveju šio nuotykio pasekmės neišvengiamai būtų gerokai liūdnesnės – greitis incidento metu buvo ne mažesnis nei 120 km/val.“, – sakė B. Vanagas. Kur kas stipriau saviškio bolido kėbulą tame pačiame greičio ruože suniokojo Egidijaus Valeišos ir Povilos Reiso ekipažas. „Skuba Racing Team“ spalvomis papuoštas „BMW M3“ pernelyg optimistiškai atlėkė į kairį posūkį, pasislėpusį už nedidelio tramplino. Išslydęs iš trasos automobilis priekiniu kairiu kampu kliudė medį, po smūgio sukosi šonu ir į stulpą trenkėsi BMW dešine galine dalimi. Patys lenktynininkai visiškai nenukentėjo, tačiau automobilio kėbului gyvybės įpūsti nebebus įmanoma. Dar viena „DHL Rally Elektrėnai“ netektis – į lyderių trejetuką pretendavusio Giedriaus Notkaus ir Daliaus Strižano avarija. Po keturių greičio ruožų nuo pirmavusio Janio Vorobjovo panevėžiečiai atsiliko mažiau nei 5 sekundes, tačiau netilpę 5 greičio ruožo viražuose stipriai aplamdė važiuoklę ir iš tolesnės kovos pasitraukė. Dėl elektronikos kaprizų ginklus sudėjo vienas neoficialios BMW „klasės“ lyderių Giedrius Firantas su Matu Valiuliu. Dalis ralio dalyvių po Davido Hollando ir Karolio Rašio avarijos 5 greičio ruože, šio įveikti etapo nespėjo.