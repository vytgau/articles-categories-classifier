Prie starto linijos išsirikiuosiantys eko ralio dalyviai organizatorių parinktą ir visiems vienodą trijų dienų maršrutą sieks įveikti saugiai, laikydamiesi visų KET reikalavimų ir važiuodami bendrame eismo sraute eilinėmis darbo dienomis. O nugalėtoju bus pripažintas mažiausia degalų sunaudojęs ir nustatytų renginio taisyklių nepažeidęs ekipažas. „Žinoma, laimės tik vienas, tačiau visi „Neste Eko ralio“ dalyviai į šį tris dienas užtruksiantį renginį žvelgia ne į kaip pramoginį pasivažinėjimą dairantis pro automobilio langus į bundančią gamtą, o keldami konkrečius, jiems labiausiai rūpimus, praktiškus tikslus“, – sako jubiliejinio, 15-ojo tokio ralio pagrindinis organizatorius Valdas Juozas Vilūnas. UAB „Moller Auto“ komandą „Neste Eko ralyje 2018“ sudarys du ekipažai, vairuosiantys kone identiškus „Volkswagen Passat“ automobilius. Audrius Gružinskas ir Balys Griškevičius taupumo rezervų ieškos su šių metų gamybos „Volkswagen Passat“, kurio ratus suka 1,4 litro darbo tūrio benzininis variklis, o kitas šios komandos, Giedriaus Jasono ir Giedriaus Zakalskio ekipažas, vairuos pernai nuo konvejerio nuriedėjusį tos pačios markės 2,0 litro dyzelinį variklį turintį automobilį. Pirmasis išvysto 125, o antrasis – 150 AG pajėgumą.  Komandos vairuotojai sutartiniai teigia, jog ambicijų po renginio kopti ant nugalėtojų pakylos aukščiausiojo laiptelio nekelia. Tačiau trijų dienų 1940 km žygyje jie siekia labai praktiškų tikslų. „Moller Auto“ generalinis direktorius Tomas Deržanauskas, į eko ralį išlydėdamas abu savo komandos ekipažus, tikisi, jog darbo dienomis, realiomis eismo sąlygomis užmiesčio keliais ir miestų gatvėmis vyksiantis renginys suteiks galimybes labai tiksliai nustatyti tikrąjį šių automobilių „apetitą“ degalams. „Remdamiesi „Neste Eko ralyje“ pasiektais rezultatais galėsime pirkėjams nurodyti labai tikslias, tikrąsias, o ne gamintojų deklaruojamas šių automobilių kuro sąnaudas“, – sako T. Deržanauskas. Pasak generalinio direktoriaus, jie ir patys rengia panašius eksperimentus, siekdami tų pačių tikslų. Taip jie paneigė mitą, jog hibridas labai ekonomiškas (iš tiesų jis pasirodė ekonomiškas tik mieste), ir priešingai – jog 1,4 litro benzininis variklis labai rajus. Reiklesnis degalams jis buvo tik mieste, o užmiesčio keliuose – gana ekonomiškas. „Tačiau tokius eksperimentus daryti mieste nuvažiavus 50 km ar užmiesčio keliais 100 km., – viena ir visai kas kita sukorus 2000 km., – sako T. Deržanauskas. – Todėl mums šis eko ralis, tikimės, taps savotiška ir labai naudinga saviedukacija, kurios pamokas išnaudosime dirbdami su klientais.“ „Peugeot Eco“ komandos kapitonė Renata Odinienė puikiai mena prieš porą metų vykusį eko ralį, kai ji su Aivaru Dementjevu, vairuodami „Peugeot 208“, laimėjo bendrąją ralio įskaitą. Šįsyk tokių ambicingų tikslų su kolega, „Peugeot“ importuotojo Lietuvoje atstovu Vitalijumi Eidimtu, bendrovės „Auto Vici“ Vilniaus padalinio vadovė nekelia. „Norime parodyti bei išbandyti naująjį „Peugeot 308“, sužinoti tikrąjį jo 1,6 litro darbo tūrio jėgos agregato „apetitą“, ir, žinoma, pasivaržyti ED4 (dyzelinių automobilių) klasėje, kurioje kova žada būti itin aštri“. Toje pačioje klasėje su „Peugeot 208“ startuoja ir kitas „Peugeot Eco“ komandos Artūro Žuko ir Daliaus Truskos ekipažas, daugumai varžovų keliantis nemenką išgąstį. Mat Artūras yra laimėjęs net kelis eko ralius. Kas ne kas, o jis tikrai moka važiuoti ne tik ekonomiškai, bet ir beveik nedarydamas jokių klaidų. Prieš porą metų eko ralius atradę į didžiausią gyvenimo kelionę leidžiasi ir Vido Krukausko su Andriumi Božniu duetas iš Radviliškio. Šis mėgėjų ekipažas, kaip ir anksčiau, vairuos 2015 m. gamybos „Nissan Note“ automobilį su 1,5 litro darbo tūrio dyzeliniu varikliu. Pasak didelių ambicijų nekeliančio ekipažo, svarbiausias jų tikslas – išmokti važiuoti saugiai, o kartu ir ekonomiškai, mažiau teršiant mus supančią aplinką. Jau ne pirmame eko ralyje varžysis ir jungtinės „Auresos-15min“ komandos Mariaus Goštauto ir Tomo Markelevičiaus ekipažas, siekiantis rimtų tikslų EH (hibridinių) automobilių klasėje. Jie pasirinko 2017 m gamybos „Toyota Prius“. Visų eko ralio dalyvių automobilių bakai visose trijose šalyse bus papildomi vienodais „Neste“ degalais tik specializuotose degalinėse. „Neste Eko ralio 2018“ dalyviai varžytuves pradės balandžio 24-ąją Vilniuje, Molėtų plente esančioje „Neste“ degalinėje, kurioje po trijų dienų ir finišuos.