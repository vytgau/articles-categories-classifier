Taip yra todėl, kad vairuotojams leistinų alkoholio koncentracijos limitų nustatymo principai įvairiose šalyse yra nevienodi. Pavyzdžiui, Lietuvoje yra nustatytas alkoholio koncentracijos kraujyje limitas promilėmis. Tikrinant alkotesteriu išmatuojama alkoholio koncentracija iškvėptame ore ir gautas rezultatas konvertuojamas į alkoholio koncentracijos kraujyje rodiklį – promiles. Alkotesterio ekrane matome tikrinimo rezultatą jau perskaičiuotą į promiles. Tuo tarpu kai kuriose kitose valstybėse, pvz., Švedijoje, Suomijoje, Norvegijoje, Didžiojoje Britanijoje ir kt., yra nustatyti du alkoholio koncentracijos limitai – iškvėptame ore ir kraujyje. Jei tikrinama alkotesteriu, išmatuojama alkoholio koncentracija iškvėptame ore, o rezultatas lyginamas su nustatytu alkoholio koncentracijos iškvėptame ore limitu. Tiriant kraujo mėginį – gautas rezultatas lyginamas su alkoholio koncentracijos kraujyje limitu. Pvz., Didžiojoje Britanijoje nustatytas alkoholio koncentracijos limitas iškvėptame ore – 0.35 mg/l iškvėpto oro (tai ne promilės!), o kraujyje – 0.8 promilės (alkoholio gramai viename litre kraujo). Taigi, jei Lietuvoje tikrinsitės alkotesteriu, atsivežtu iš Didžiosios Britanijos ir prietaiso monitoriuje matysite skaičių 0.35 – tai reikš, kad esate apie du kartus viršiję Lietuvoje leistiną 0.4 promilės limitą. JAV rinkai skirti alkotesteriai rodo alkoholio koncentraciją kraujyje procentais, todėl tokio prietaiso ekrane bus rodomas 10 kartų mažesnis skaičius, nei mums įprasta. Norvegijoje taip pat yra nustatyti alkoholio koncentracijos limitai, taikomi skirtingiems tikrinimo būdams: 0.1 mg/l iškvėpto oro ir 0.2 g/l kraujo. Norvegijoje įsigytas alkotesteris rodys ne promiles, kaip tai priimta Lietuvoje, o alkoholio miligramų kiekį iškvėptame litre oro. Bendrovės „Alkotesteris“ vadovo Mariaus Anusausko teigimu, buvo atvejų, kai į įmonę kreipėsi žmonės iš užsienio šalių parsivežę asmeninių alkotesterių. „Jie stebėjosi, kad vartojus, jų manymu, gan nemažai alkoholio, šie prietaisai rodo labai mažus skaičius. Teko paaiškinti, kad rodomi skaičiai – tai ne promilės, o alkoholio miligramai iškvėpto oro litre. Deja, ne visuose iš užsienio atsivežtuose alkotesteriuose yra galimybė pakeisti nustatymus taip, kad alkotesteris rodytų promiles“, – sako M. Anusauskas. Alkoholio vartojimas ir vairavimas – nesuderinami dalykai. Vairuoti galite tik tada, kai jaučiatės gerai, o jūsų asmeninis alkotesteris rodo, kad esate blaivus.