2017 m. lengvųjų automobilių pardavimų lyderė buvo „Renault-Nissan-Mitsubishi“ (10,6 mln. automobiliai), tačiau „Volkswagen“ atsiliko nedaug su 10,53 mln. parduotų automobilių. Trečioje vietoje – „Toyota“ su 10,2 mln. parduotų automobilių. Rezultatai tikrai neblogi, turint omenyje, kaip sparčiai plečiasi „Volkswagen Group“, lyginant su „Toyota Motor Corporation“. Vis dėlto, nors pardavimų rezultatai geri, tačiau kompanija patyrė daugybę išlaidų dorodamasi su „Dyzelgeito“ pasekmėmis ir daug investuodama į visuotinę elektrifikaciją, kuriai „Volkswagen“ metė galybę išteklių – tiek finansinių, tiek gamybinių. Tiesa, ižde liko užtektinai pinigų kompanijos generaliniam direktoriui – 2017-aisiais per metus jis uždirbo 10,4 mln. eurų. Kaip rašoma naujausioje finansų ataskaitoje, pernai Matthiasui Mulleriui jo darbdavys net 40 proc. padidino atlyginimą, įskaitant įvairius priedus. Ūsuotasis „Daimler AG“ vadovas Dieteris Zetsche uždirba 20 proc. mažiau. Tai savotiškai įdomu, nes 2017 m. antrus metus iš eilės „Mercedes-Benz“ aplenkė „Audi“ ir BMW aukščiausios klasės automobilių segmente. 2016 m. M. Mulleris uždirbo 7,3 mln. eurų. Kaip rašoma finansinėje ataskaitoje, visai valdybai pernai buvo išmokėta 50,3 mln. eurų, t. y. 27 proc. daugiau nei 2016 m. (buvimas valdybos nariu turi savų privalumų).