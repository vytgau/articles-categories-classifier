„Liepos 30 dieną automobilį pastačiau J. Janonio gatvėje. Buvau įsitikinusi, kad nepažeidžiu jokių taisyklių, statydama automobilį prie ženklo stovėti/sustoti draudžiama, nes turiu 40-ties procentų neįgalumą. Tačiau prieš kelias dienas gavau laišką iš savivaldybės, kas turiu sumokėti 15-kos eurų baudą“, – apie nemalonią staigmeną pasakoja Sandra. Jauna moteris sako nieko nelaukusi ir nuvykusi į savivaldybę, tačiau ten dirbantys specialistai taip dorai nieko ir neišaiškino. „Nuvažiavau į savivaldybę išsiaiškinti, kodėl mane nubaudė. Darbuotojai man ėmė rodyti visokius ministro įsakymus, kiloti kažkokius popierius, tačiau taip ir neišaiškino, kame esmė. Paskambinau į „Regitrą“, tačiau jie man jokios informacijos nesuteikė“, – pasakojo moteris. Galiausiai Sandra patraukė į Klaipėdos kelių policiją, tačiau baudą išrašė ne jie, o savivaldybė, tad pareigūnai negalėjo išaiškinti, kas įvyko. Apie taisykles ir jų išaiškinimą moteris sako sužinojusi iš tų pačių pareigūnų, tačiau raštu, kai kreipėsi į epolicija.lt ir išdėstė savo bėdas. Atsakymas buvo toks, kokio Sandra ir tikėjosi: neįgaliajam automobilį prie ženklo sustoti/stovėti draudžiama statyti galima. Kelių eismo taisyklėse, prieinamose kiekvienam, teigiama, kad : „Vairuotojui, vairuojančiam transporto priemonę, kuri pažymėta skiriamuoju ženklu „Neįgalusis“, leidžiama įvažiuoti į zoną, pažymėtą kelio ženklais „Eismas draudžiamas“ ir „Motorinių transporto priemonių eismas draudžiamas“. „Vairuotojui, kurio transporto priemonė pažymėta skiriamuoju ženklu „Neįgalusis“ arba neįgalių asmenų automobilių statymo kortele, leidžiama: nepaisyti kelio ženklų „Stovėjimo ribotą laiką vieta“ ir „Stovėjimo nurodytu laiku vieta“ reikalavimų; sustoti ir stovėti kelio ženklų „Sustoti draudžiama“, „Stovėti draudžiama“ galiojimo zonoje ir (arba) ties nubrėžtomis prie važiuojamosios dalies krašto ar horizontaliojo ženklinimo linijomis. „Aš jau nebesusigaudau, tai kur čia tiesa?“, – neslėpė sutrikimo moteris. Klaipėdos savivaldybės Kontrolės ir prevencijos poskyrio vedėjas Vilius Valys DELFI sakė, kad kiekvieną neaiškumu keliančią baudą reikia nagrinėti individualiai. „Galbūt pažeidimą fotografavęs darbuotojas neatkreipė dėmesio į ženklą, o galbūt neįgaliojo ženklas netinkamas – turi būti išduota mėlyna kortelė. Aišku, nutinka ir taip, kad jos netyčia pasimeta iš matomos vietos, užkrenta, tačiau atvykę vairuotojai į svarstymą pas savivaldybės specialistus pateikia dokumentus ir bauda tokiu atveju panaikinama. Tačiau reikia atsižvelgti ir į tai, kokia negalia nustatyta ir ar atitinka leidimą statyti automobilį po draudžiančiu tą daryti ženklu“, – aiškino V. Valys. Painiavą aiškiausiai išsprendė Neįgalumo ir darbingumo tarnybos vyresnioji specialistė Laura Kizinievičienė. Ji nurodė, kad Neįgaliųjų asmenų automobilių statymo kortelę įsigyti turi teisę darbingo amžiaus asmenims, kuriems nustatytas darbingumo lygis nuo 0 iki 30 procentų ir kurie patys vairuoja lengvuosius automobilius. Tačiau jei nustatytas neįgalumas yra 40 procentų, kaip minėjo Sandra, tokia privilegija jau netaikoma. Neįgaliojo ženklas, net turint pažymėjimą, negalioja, jei jį žmogus nusipirks parduotuvėje, spaudos kioske ar degalinėje. Toks ženklas lieka tik informacija kitiems vairuotojams, tačiau nesuteikia galimybės statyti automobilius draudžiamose vietoje. Sandra sako, kad net ne jos naudai pakrypęs išaiškinimas ją nudžiugino, mat ji siekė aiškumo, o ne bandė išvengti baudos.