Pasipila senjorų klaidos, BMW vairuotojai ilsisi Draudimo bendrovės BTA Ekspertizių skyriaus vadovas Andrius Žiukelis aiškina, jog gruodžio pabaigoje gatvėse ir keliuose vairuotojų kontingentas pasikeičia – sumažėja krovininio transporto srautai, o už vairo dažniau sėda vyriausios ir jauniausios vairuotojų grupės. 2016-aisiais gruodžio 22–27 dienomis, lyginant su pirmąja gruodžio savaite, labiausiai išaugo 25–35 m. ir 60–65 m. amžiaus vairuotojų sukeltų eismo įvykių skaičius. Pirmasis šoktelėjo 3,8 punkto, o vyresni švenčių laikotarpiu pernai vairavo dar neatsakingiau – jų eismo įvykių skaičius pakilo beveik 5 procentiniais punktais ir kalėdiniu laikotarpiu 1 iš 10 į eismo įvykį patekęs vairuotojas buvo vyresnis nei 60 metų amžiaus. „Pastebime, kad vyresni vairuotojai, paprastai patenkantys į ganėtinai nedidelį eismo įvykių kiekį, šventiniu laikotarpiu ima klysti žymiai dažniau. Tai veikiausiai susiję su įprastų maršrutų pasikeitimais bei išaugusių „sezoninių“ vairuotojų skaičiumi keliuose. Per šventes nebereikia judėti įprastais maršrutais į darbą ar švietimo įstaigas, bet išauga poreikis lankytis ten, kur važiuojama rečiau, o transporto srautai itin intensyvūs – prekybos centrai, įvairūs kalėdiniai renginiai miestuose, ilgesnės kelionės pas draugus bei artimuosius“, – aiškina A. Žiukelis. Būtent išaugęs ilgesnių kelionių, kartais nusidriekiančių ir per pusę Lietuvos, skaičius bus būdingas šių metų šventiniam periodui, prognozuoja specialistas. Visiems, o ypač vyresnio amžiaus vairuotojams, patariama itin gerai planuotis laiką, nusimatyti poilsio pertraukėles bei turėti omenyje, kad oro sąlygos gali būti permainingos, o šviesus paros metas gruodžio mėnesį – pats trumpiausias. Įdomu ir tai, jog per šventes pasikeičia ne vien į eismo įvykius patenkančių vairuotojų amžius, bet ir automobilių modeliai. Daugiausiai avarijų šventiniu laikotarpiu, kaip ir visuomet, sukelia „Volkswagen“ savininkai, tačiau tai paaiškina faktas, jog šio gamintojo automobilių Lietuvoje tiesiog daugiausiai. Tuo tarpu BMW vairuotojai, paprastai pagal avaringumą užimantys antrą poziciją, per pernykštes Kalėdas pateko į gerokai mažiau nelaimių nei gruodžio pradžioje ir rikiavosi vos septintoje vietoje. „Matome, kad BMW per šventes pateko į gerokai mažiau nelaimių nei gruodžio pradžioje. Jei gruodžio 2–7 d. jie dalyvavo beveik 10 proc. visų eismo įvykių, tai gruodžio 22–27 d. vos 5 proc.“, – sako specialistas. Dominuoja kvailos klaidos A. Žiukelis pastebi, jog nepaisant dažnų policijos reidų ir nuolatinių perspėjimų, per šventes vis tiek pasitaiko vairuotojų, kurie prie vairo sėda apsvaigę. Tačiau tarp visų eismo įvykių dominuoja smulkios techninės klaidos, kurių tikrai galima išvengti. „Nors ir šventiniu laikotarpiu pasitaiko „lakūnų“, kurie nori lėkti kaip vasarą, ir taip keldami grėsmę sau bei kitiems eismo dalyviams patenka į itin sunkius eismo įvykius, absoliuti dauguma eismo įvykių nutinka dėl paprastų techninių įvykių. Dažniausios priežastys: skubėjimas, saugaus atstumo nesilaikymas, klaidos parkuojantis, staigus ir neatsakingas manevravimas. Dažniausiai tokių įvykių sukeliama žala nebūna didelė, bet jos lengvai galima iš viso išvengti“, – sako specialistas. Pasak A. Žiukelio šventiniu periodu keliaujant svarbiausia neprarasti šalto proto, neskubėti ir keliones planuoti atsižvelgiant į turimą laiką ir oro sąlygas. „Žinoma, kad vėl neišvengsime spūsčių prie prekybos centrų, ar kamščių penktadienio vakare, kai daugelis mėgins išvažiuoti iš didžiųjų miestų. Tačiau šiuo atveju labiausiai siūlyčiau prioritetą teikti neskubėjimui bei nestandartiniam mąstymui: jei žinome, kad visi skubės iš miesto penktadienį po darbo, kodėl ir mes turime elgtis taip pat? Gal geriau pailsėti, išsimiegoti ir į kelią leistis ankstyvą šeštadienio rytą? Jei žinome, kad visi paskutines dovanas pirkti į prekybos centrus skubės prieš pat šventes, gal galime jomis pasirūpinti iš anksto, o gal užsisakyti internetu? Šiuo atveju laimi tie, kurie mėgina ne pergudrauti kitus eismo dalyvius, bet mąsto nestandartiškai ir elgiasi bent truputį labiau apgalvotai“, – įsitikinęs specialistas. Jo teigimu, ruošiantis kelionėms ir norint šventes sutikti saugiai, labai pravartu iš anksto sekti orų prognozes. „Šiemet šventinių dienų tikrai daug, tad laukiant šlapdribos ar gausaus sniego planus galima keisti ir būti tikriems, kad prie švenčių stalo susibursite sveiki ir nepervargę. Tiesiog norisi linkėti, kad gražiausias metų šventes sutiktume su artimaisiais, o ne su kitais eismo dalyviais prie apgadintų automobilių pildydami eismo įvykio deklaracijas“, – sako A. Žiukelis.