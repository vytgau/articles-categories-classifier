Kol kas „Ford“ pateikė ribotą techninę naujos kartos „Fiesta“ informaciją, tačiau aišku, kad automobilis sukurtas naudojant modernizuotą senosios versijos platformą. Jame bus montuojami trijų cilindrų 1,1 litro darbinio tūrio atmosferiniai (70-85 AG) bei 1 litro turbininiai (100-140 AG) benzinu varomi varikliai ir nauja 1,5 litro 95 AG TDCi turbodyzelinė jėgainė. „Ford“ praneša, kad vieno litro darbinio tūrio „EcoBoost“ benzininis turbomotoras bus pirmasis pasaulyje trijų cilindrų variklis su vieno cilindro atjungimo funkcija. Hečbekas ir toliau bus siūlomas trejų arba penkerių durelių kėbulo.  Automobilis savo išvaizda nėra radikaliai kitoks, palyginus su pirmtaku, tačiau pranoks jį dydžiu ir saugumu. Į akis labiausiai krenta tai, kad jo kėbulas buvo vizualiai „trukteltas“ aukštyn bei sumontuotos naujo dizaino lempos tiek priekyje, tiek gale. O interjeras pasikeitė visapusiškai. Automobilyje sumontuotas naujas prietaisų skydelis, kitoks vairas bei šviežias multimedijos kompleksas „SYNC 3“ su pasirenkamu net 8 colių skersmens centriniu ekranu (bazinėje įrangoje bus 6,5 colio), kuris mažame hečbeke atrodo tik dar didesnis. Be to, šis modelis taps pirmuoju „Ford“, kuriame montuojama kompanijai „Bang & Olufsen“ priklausančio prekės ženklo „B&O Play“ garso aparatūra. Kompaktiškajame hečbeke „Ford“ montuos galybę aktyvios saugos sistemų, tarp kurių: avarinio stabdymo su pėsčiųjų aptikimu funkcija, adaptyvioji greičio kontrolė, aklųjų zonų informavimo, eismo juostos palaikymo sistemos, parkavimo pagalbininkas ir kita. Geresnio pravažumo „Active“ versija bus siūloma pirmą kartą „Fiesta“ istorijoje ir turės plastikines kėbulo apsaugos detales, padidintą prošvaisą, stogo bagažinės laikiklius bei kitus, labiau važinėjimui bekele skirtus, elementus. Prašmatnesnės versijos „Vignale“ apdailoje bus naudojama daugiau chromuotų detalių, kiek kitokio dizaino buferiai ir radiatoriaus grotelės, o salonas bus įrengtas prabangiau. „ST Line“ versija išsiskirs sportiškesniu pakabos reguliavimu, agresyvesnės išvaizdos radiatoriaus grotelėmis, sportinėmis sėdynėmis ir nupjauto viršaus vairu, specialiais lengvo lydinio ratlankiais bei sportinės sėdynėmis.