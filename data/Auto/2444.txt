Vietoje to, siūloma apsiriboti vairuotojo pažymėjimu, asmens tapatybės kortele arba pasu. „Šiandien kompiuterizuotas policijos pareigūnų darbas ir ryšio priemonės suteikia galimybę nuotoliniu būdu nesudėtingai nustatyti vairuotojo pažymėjimo, transporto priemonės registravimo, privalomosios techninės apžiūros, civilinės atsakomybės privalomojo draudimo dokumentus. Todėl reikalavimas vairuotojams šiuos dokumentus visada turėti su savimi – perteklinis. Siūlome pakeisti Kelių eismo taisykles taip, jog vairuotojams su savimi užtektų turėti vairuotojo pažymėjimą arba asmens tapatybės kortelę ar pasą“, – teigė M. Majauskas. Kreipimesi taip pat pabrėžiama, jog esminiu dokumentu Lietuvos Respublikos piliečiams vairuojantiems transporto priemones valstybės teritorijoje, dalyvaujantiems rinkimuose, besikreipiantiems į notarą, registruojantiems transporto priemonę ar turtą bei norintiems gauti komercines paslaugas bankuose kaip tai reglamentuoja šalies įstatymai taptų asmens tapatybės kortelė.