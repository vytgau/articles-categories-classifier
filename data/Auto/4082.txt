„Kaip visada po ralio, sekmadienį inspektavome regiono kelius, kuriais vyko varžybos, bei žiūrovų zonas. Kelių būklė – puiki. Įšalas neleido sugadinti kelio dangos. Džiaugiamės, kad oro sąlygos leido surengti tikrą žiemos ralį. Kaip organizatoriai galime pasakyti, kad žiūrovai kasmet vis labiau sąmoningesni. Žiūrovų zonos ir „Halls“ festivalio miestelio, kurioje šeštadienį buvo tūkstančiai žmonių, teritorijos – tvarkingos“, – sakė „Halls Winter Rally“ direktorius Ramūnas Kliunka. Pasak jo, apie žiūrovų bei festivalio svečių kultūringumą kalbėjo ir Utenos apskrities vyriausiasis policijos komisariato, regiono valdžios atstovai. „Nebuvo užregistruota nė vieno incidento, susijusio su festivaliu. Akivaizdu, kad žmonės išmoko džiaugtis pramogomis. Tačiau ir Utenos regionas buvo puikiai pasirengęs ir labai prisidėjo prie sklandaus šventės organizavimo – ir infrastruktūra, ir specialiosiomis tarnybomis. Norime labai padėkoti šeimininkams, kurie leido džiaugtis švente ir vietos gyventojams, ir svečiams“, – sakė R. Kliunka.  Organizatoriai prieš ralį ir jo metu daugiausia dėmesio skyrė dalyvių ir žiūrovų saugumui. Drauge su Lietuvos automobilių kelių direkcija, Susisiekimo ministerija ir Utenos policija buvo rengiamos saugaus eismo akcijos, žmonėms primenamos svarbiausios saugaus eismo taisyklės. „Halls Winter Rally“ Utenos ir Molėtų apylinkėse vyko dvi dienas – penktadienį ir šeštadienį. Ralyje, kurį laimėjo Dominyko Butvilo ir Renato Vaitkevičiaus ekipažas, startavo beveik 40 ekipažų iš Lietuvos, Latvijos, Lenkijos, Rusijos ir Čekijos. Jie turėjo įveikti 12 greičio ruožų, kurių pusė buvo naktiniai. Nugalėtojai buvo apdovanoti šeštadienio vakarą Utenos daugiafunkciame sporto komplekse. Juos stebėjo didžiulė minia, kuriai organizatoriai ir Utenos rajono savivaldybė dovanojo Vaidoto Baumilos ir grupės koncertą.