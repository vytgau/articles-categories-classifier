Per viename iš pagrindinių Austrijos greitkelių įvykusią avariją ant kelio pabiro tūkstančiai viščiukų, išritusių iš smūgį patyrusio sunkvežimio. Įvykus šiam incidentui teko net kelioms valandoms sustabdyti eismą. Tiek laiko prireikė, kol į įvykio vietą atskubėję ugniagesiai sugaudė išsilaksčiusius paukščius ir grąžino juos į narvus. Nelaimė įvyko ankstyvą liepos 4-osios rytą netoli Linco esančioje greitkelio Zalcburgas–Viena atkarpoje. Policijos spėjimu, ją sukėlęs sunkvežimio vairuotojas veikiausiai užsnūdo prie vairo. Sužalojimų jam pavyko išvengti. Alkoholio jo kraujyje nenustatyta. Nuo patirto smūgio atsidarė sunkvežimio priekabos durys ir ant kelio pabiro daugybė viščiukų narvų. Jie nuklojo 160 metrų ilgio greitkelio atkarpą. Neilgai trukus kelias buvo pilnas daugybės iš sulūžusių narvų išsilaisvinusių paukščių. Kol maždaug 100 ugniagesių darbavosi šalindami nuo kelio nuolaužas ir gaudydami viščiukus, eismas buvo laikinai sustabdytas. Ilgainiui ant kelio išsirikiavo daugiau nei 10 kilometrų ilgio automobilių kolona. Praėjus maždaug penkioms valandoms transporto priemonėms pagaliau buvo leista pajudėti.