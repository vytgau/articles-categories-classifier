Islandijos gatvė – viena gyviausių miesto erdvių, kurioje bet kuriuo metu, o ypač vakarais – dideli pėsčiųjų srautai, gausu turistų. Po birželį gatvėje vykusio renginio „Ačiū tau, Islandija“, subūrusio minias vilniečių ir miesto svečių, kilo diskusijų dėl reikalingų pokyčių šioje gatvėje ir iš pačių vilniečių kilo iniciatyvų skirti dar daugiau erdvės žmonėms, o ne automobiliams. „Džiugu, kad mieste pagaliau atsiranda dar viena draugiška erdvė pėstiesiems ir dviratininkams. Visi puikiai suprantame, kad tos keliolika automobilių statymo vietų Islandijos gatvėje problemos nesprendė. Nuo šiol miesto svečių ir vilniečių itin pamėgtoje gatvėje atsiras dar daugiau erdvės dviratininkams, pėstiesiems, besižvalgantiems turistams. Be to, gatvė taps kur kas saugesnė“, – pasidžiaugė sostinės Tarybos narys, Liberalų sąjūdžio frakcijos seniūnas Vincas Jurgutis. Po pakeitimų vienkryptis automobilių eismas vyks dešine kelio puse, kur šiuo metu yra stovėjimo vietos. Kaip ir anksčiau, gatve abiem kryptimis galės važiuoti dviračiai: Vilniaus gatvės link – su automobilių eismu, o Jogailos gatvės link – dviračių juosta. Gyventojai ir miesto svečiai automobilius galės palikti Liejyklos gatvėje esančioje automobilių stovėjimo aikštelėje. Pasak Vilniaus savivaldybės, ketvirtadienį gatvėje prasidės eismo pakeitimo darbai, bus įrengti nauji ženklai.