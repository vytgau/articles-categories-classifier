40-metis vilnietis išvyko kartu su savo šturmanu iš Lenkijos Sebastianu Rozwadowskiu bei dar keturiais komandos nariais. Pirmoji mechanikų grupė į Peru sostinę Limą išskrido anksčiau ir antradienį jau turėtų atsiimti laivu atplukdytą techniką. B. Vanago ir S. Rozwadowskio duetas kartu Dakaro trasą mėgins įveikti trečią kartą, o lietuviui ralis bus jau šeštas karjeroje. Pernai jis nefinišavo dėl technikos gedimų, o sėkmingiausi B. Vanagui iki šiol buvo 2015 metai, kuomet užimta 24-a vieta bendrojoje įskaitoje. „Pernai pirmą kartą nefinišavome, nors pradžia buvo gera ir daug žadanti. Šiemet keliame didelius tikslus, bet nebūtinai turime kalbėti apie juos garsiai. Svarbiausia padaryti darbą iki galo“, – sakė B. Vanagas. Pilotas teigė trasoje ketinantis važiuoti šaltakraujiškai ir pernelyg nesirūpinti spidometro rodyklės padėtimi. „Pirmą kartą važiavome užkariauti Dakaro. Dabar mes jau supratome, kas tai per priešininkas, žinome, kad reikia jį gerbti ir elgtis išmintingai. Mūsų tikslas tikrai nebėra kuo didesnis greitis kiekviename etape. Žinome, kad galime jį demonstruoti, bet tai yra labai pavojinga. Negalime sau leisti tokios rizikos. Todėl norime važiuoti visuose etapuose ir padaryti kaip įmanoma mažiau klaidų“, – dėstė lenktynininkas. Praeityje didžiausią tempą Pietų Amerikoje jam pavykdavo išvystyti etapuose, artimuose klasikiniam raliui. Šiemet tokių greičio ruožų bus mažiau – išgirdę dalyvių ir žiūrovų nepasitenkinimą, organizatoriai pasistengė sugrąžinti raliui daugiau originalaus afrikietiško kvapo. Pernai Dakaras vyko Paragvajuje, Bolivijoje ir Argentinoje. Šiemet Paragvajų keičia Peru. Būtent šios šalies sostinėje Limoje šeštadienį prasidės maratonas. Peru laukia į trasos žemėlapį sugrįžtančios kopos. Anot organizatorių, smėlynuose vyks pusė visų etapų – 7. „Smėlyje gali laimėti labai nedaug, užtat prarasti – labai daug. Kiekvienas sustojimas smėlyje reiškia, kad teks kapstytis mažiausiai tris minutes, o gal ir pusvalandį. Nelėkdamas kaip akis išdegęs ir strategiškai sudėliojęs, kaip įveiksi kiekvieną kopą, gali pasiekti geresnį rezultatą“, – įsitikinęs B. Vanagas. Antradienį Vilniaus oro uoste jį ir S. Rozwadowskį išlydėjo gausus būrys bendraminčių bei rėmėjų, tarp kurių buvo ir sunkiems ligoniams padedančio Mykolo Sopočkos hospiso bendruomenės narių. Sėkmės linkėjo ir hospisui vadovaujanti sesuo Michaela Rak, kuri ryšius su ekipažu palaiko jau keletą metų.  Pirmieji penki Dakaro ralio etapai vyks Peru teritorijoje ties Ramiojo vandenyno pakrante. Toliau maršrutas kyla į kalnus, persikelia į Boliviją, kurios sostinėje La Pase laukia poilsio diena. Iš indėnų valstybės sostinės trasos drieksis jau žinomomis teritorijomis – per Ujūnį, Tupisą – link Argentinos. Dakaras finišuos sausio 20-ąją Argentinos mieste Kordoboje. Lenktynininkams teks įveikti apie 9 tūkst. km, iš kurių daugiau nei 5 tūkst. sudarys greičio ruožai. Varžybose dalyvaus 142 motociklininkai, 50 keturračių, 105 automobilių (13 iš jų bagiai) ir 44 sunkvežimių ekipažai. Nugalėtojų titulus atitinkamai gins britas Samas Sunderlandas (KTM), rusas Sergejus Kariakinas („Yamaha“), prancūzas Stephane'as Peterhanselis („Peugeot“) ir rusas Eduardas Nikolajevas („Kamaz“). Automobilių įskaitoje šių metų Dakaro ralyje Lietuvai taip pat atstovaus Antanas Juknevičius ir Darius Vaičiulis („Toyota Hilux“) bei Vaidotas Žala ir Saulius Jurgelėnas („Toyota Hilux“), o motociklu įveikti trasą bandys Balys Bardauskas (KTM).