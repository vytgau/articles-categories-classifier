Kaip teigiama organizatorių pranešime, tai bus jubiliejinis, jau 15-tas toks „Saugaus rato“ rengiamas eko ralis, kurio dalyviams keliamas tikslas organizatorių parinktą ir visiems vienodą maršrutą įveikti saugiai, laikantis KET reikalavimų, o jų nugalėtoju skelbiamas mažiausia degalų sunaudojęs ir kelių eismo taisyklių nepažeidęs ekipažas. Nors balandžio pabaigoje vyks neeilinis, jubiliejinis renginys, turintis tapti savotiška švente jo rengėjams ir dalyviams, tačiau būtent dalyvaujančiųjų 15-ajame eko ralyje laukia ilgiausias ir sunkiausias iš visų iki šiol buvusių maršrutas. Taupumo paieškos truks 3 dienas „Neste Eko ralio 2018“ dalyviams Lietuvos, Latvijos ir Estijos keliais per 3 dienas teks įveikti net 1940 km ilgio maršrutą, iš kurio 52 km teks važiuoti Latvijos žvyrkeliais. „Galbūt tokia proga daugelis laukė lengvesnio „pasivaikščiojimo“, tačiau švęsti bet kokią šventę nepalyginamai smagiau nudirbus sunkius, daug išbandymo ir sumanumo reikalaujančius darbus, – sako pagrindinis ralio organizatorius, VšĮ „Saugus ratas“ vadovas Valdas Juozas Vilūnas. – Kita vertus, trijų dienų nelengvas pasivažinėjimas ir beveik 2000 km maršrutas bendro naudojimo keliais leis daug tiksliau įvertinti tikrąsias automobilių degalų sąnaudas, o kartu ir juos vairuojančiųjų įgūdžius bei meistriškumą važiuoti taupiai ir saugiai.“ Verta priminti, kad taupumo rekordų ralio dalyviai sieks važiuodami bendro naudojimo keliais dieną, kai eismas juose intensyviausias, ir vairuodami saugiai, laikantis visų tuose keliuose ir miestų gatvėse galiojančių kelių eismo taisyklių.  Renginio organizatoriai džiaugiasi, jog nepaisant to, kad tai bus labai sunkus, daug ištvermės, nuovokos ir meistriškumo pareikalausiantis ralis, pirmųjų paraiškų sulaukė iš tokių renginių senbuvių, taupumo rezervų ieškojusių jau ne viename tokiame žygyje. Iki šiol ilgiausią – 1500 km maršrutą – eko ralių dalyviai buvo įveikę to paties „Saugaus rato“ 2011 metų kovo 24-25 dienomis surengtame žygyje maršrutu Vilnius-Talinas-Vilnius. Skatina ir rėmėjai „Sprendimus privalome priimti kiekvieną dieną. Kartais – sunkius, labai atsakingus. Dažnai tie sprendimai susiję su vartojimu – kokią įtaką vartojamas produktas daro įtaką man, mano artimiesiems, ateinančioms kartoms“, – sako UAB „Neste Lietuva“ mažmeninės prekybos vadovas Audrius Miežys. Jo nuomone, degalai – vienas iš tokių produktų. „Neste“ misija – kurti ir siūlyti tvarius pasirinkimus, turinčius geresnę ateitį. Ateitį, kurios norėsime sau, savo atžaloms. Štai kodėl „Neste“ yra kartu su EKO raliu, propaguojančiu eko (taupų, ekonomišką, bemaž neteršiantį gamtos) vairavimą!“ – teigia A. Miežys. Į visus eko ralio dalyvių automobilių bakus visose trijose šalyse bus pilami vienodi „Neste“ degalai tik iš specializuotų degalinių. Todėl žygio dalyvius domina ne tik galimybė bent pagal variklio darbą palyginti degalų kokybę, bet ir kainas. Varžysis šešiose klasėse Siekti puikių ekonomiškumo rodiklių ralio dalyvius skatins ne tik aukštos kokybės degalai, bet ir varžytuvės klasėse, dar labiau suvienodinsiančios galimybes ir išryškinsiančios tikrąjį ekipažo gebėjimą važiuoti saugiai ir ekonomiškai. „Neste Eko ralio 2017“ dalyvių automobiliai pagal nuostatus skirstomi į šias klases: E1 – benzininiai, (variklio darbinis tūris – iki 1400 cm3); E2 – benzininiai, (variklio darbinis tūris – iki 2000 cm3); ED3 – dyzeliniai, (variklio darbinis tūris – iki 1400 cm3); ED4 – dyzeliniai, (variklio darbinis tūris – iki 2000 cm3); ED5 – dyzeliniai, (variklio darbinis tūris – per 2000 cm3); EH – hibridiniai. Startas ir finišas – Vilniuje Ralio maršrutą derinusi ir kelio knygą parengusi teisėjų brigada suskaičiavo, jog pirmąją dieną jo dalyvių laukia 710, antrąją – 800, o trečiąją – 430 kilometrų. „Neste Eko ralio 2018“ dalyviai trijų dienų batalijas pradės balandžio 24-osios ankstų rytą (6.55val.) iš Molėtų plente Nr.8 esančios „Neste“ degalinės, o pirmasis degalų papildymas laukia apie 14 val. Aluksnėje (Latvija). Pirmosios dienos taupumo paieškos bus baigtos Narvoje (Estija), kur ralio dalyvių lauks ir pirmoji nakvynė. Antrosios dienos varžytuvių pradžia – Narvoje, „Neste“ degalinėje, o finišas ir dar viena nakvynė – Latvijos uostamiestyje, Liepojoje. Startavę Liepojoje per Mažeikius, Raseinius, Šiluvą „Neste Eko ralio 2018“ dalyviai finišuos Vilniuje, toje pačioje Molėtų plente esančioje „Neste“ degalinėje, kur ir startavo. Ten bus paskelbti ir apdovanoti nugalėtojai ir prizininkai.