„Tai naujas lenktynių formatas motociklininkų renginiuose, nes paprastai per varžybas vyksta kova su laiku – kas greičiausiai įveiks žiedo ratą, o per dvikovas vyks betarpiškas rungtyniavimas tarp dviejų dalyvių“, – sako renginį organizuojančio sporto klubo „Coffee Racers“ prezidentas Adomas Dautartas. Pasak jo, per įprastas varžybas tenka grumtis su būriu motociklininkų, tad, jei padarei nors ir nedidelę klaidą, paskui tavo laikas gali nukentėti dėl važiuojančiųjų virtinės prieš tave. „Ypač kartodromo trasoje, kuri yra siaura. O čia bus betarpiška rungtis tarp dviejų lygiaverčių gebėjimų motociklininkų“, – papildo sporto klubo atstovas. A. Dautarto teigimu, į motociklų čempionatą kartodromuose susirinko nemažai dalyvių, kurių tempas yra itin geras. „Kai kurie asfaltą šlifuoja ne tik kelių „slaideriais“, bet ir alkūnėmis. Turint omeny, kad kartodromo trasa yra siaura ir posūkiai staigesni, palyginti su didžiaisiais žiedais, tai atrodo įspūdingai“, – sako „Coffee Racers“ atstovas. Tačiau jis nenori išgąsdinti – vietos yra ir lėčiau važiuojantiesiems ar kitokius nei sportinius motociklus vairuojantiesiems. A. Dautarto nuomone, Aukštadvario kartodromas yra ypač gera trasa motociklininkams treniruotis ir tobulinti motociklo valdymo techniką – joje daug įvairių posūkių. Dvikovose, kaip ir minėto čempionato metu, dalyviai bus skirstomi į keturias klases pagal motociklo tipą ir galią: gatvės („street“), „supermoto“, galingesnių sportinių (1000 cc) ir 600 cc sportinių motociklų. Galiausiai dvikovose atkritimo principu susigrums greičiausi su greičiausiais. Iš viso sporto klubo „Coffee Racers“ rengiamą „Moto Sprintas 2017“ čempionatą sudaro 5 etapai, vykstantys įvairiuose Lietuvos kartodromuose. Be šio etapo vyks dar du.