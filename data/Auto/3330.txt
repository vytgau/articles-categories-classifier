„Dalyvausime „FIA Baltic Rally Trophy“ ir Lietuvos ralio čempionate. Tikslai – abejose varžybose nugalėti. Bus nelengva, nes ir ten, ir ten esame praleidę po etapą“, – pasakojo B. Vanagas, taip pat pristatęs ir naująjį bolidą – „Škoda Fabia R5“. „Kodėl R5 klasė? Paskutinius ketverius metus klasikiniame ralyje startuodavome su „Subaru“, tačiau jam jau šešiolika metų ir turime startuoti su technika, kuri atitinka šių dienų reikalavimus. Šis automobilis nacionaliniuose čempionatuose yra stipriausias leidžiamas, o automobilių sporto pagrindinis tikslas – parodyti, kuris individas greitesnis suvienodinant techniką. Kitas dalykas – toks pasirinkimas, nepaisant jo brangumo, yra ir ekonomiškas žiūrint plačiau“, – paaiškino B. Vanagas.   „Komandoje visi automobiliai turi pavadinimus, tad šitas juodulys vadinasi „Black Ghost“ arba „Juodasis vaiduoklis“, – apie automobilį pasakojo sportininkas. Tiesioginėje konferencijoje B. Vanagas taip pat neslėpė, kad planai apie kitą Dakaro ralį yra svarstomi, tačiau nieko konkretaus papasakoti negalėjo. Sportininko teigimu, artimiausias jo startas – jau po mėnesio vyksiantis Talsi ralis Latvijoje. Įdomi detalė – būsimo savo šturmano B. Vanagas dar nežino.