Draugiškesnio aplinkai motorolerio prototipas bus pristatytas šį savaitgalį Milano motociklų parodoje. Šiuo metu motorolerių gamintoja „Piaggio“ dar nėra paskelbusi daugiau informacijos nei apie „Vespa Elettrica“ variklį, nei apie kainą. Naujasis modelis išlaikys vapsvą primenančią formą, dėl kurios motoroleris ir gavo savo pavadinimą. Visgi mėlyni apvadai skirs jį nuo benzinu varomų versijų, kurios Italijoje kainuoja 3,5-5,5 tūkst. eurų. „Tai bus tikra Vespa“, – sakoma „Piaggio“ pranešime spaudai. „Stilius, vikrumas, lengvas naudojimas ir vairavimo malonumas liks tokie patys“, – sakoma jame. Per pastaruosius septynis dešimtmečius buvo parduota apie 18 mln. „Vespa“ motorolerių, nurodė „Piaggio“. Šis motoroleris tapo tarptautiniu „saldaus gyvenimo“ simboliu 1953 metais pasirodžius filmui „Atostogos Romoje“ (Roman Holiday), kuriame aktorius Gregory Peckas „Vespa“ pavėžino Audrey Hepburn.