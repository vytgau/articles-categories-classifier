Jame, be kita ko, bus galima sužinoti informaciją apie Utenos lankytinas vietas, apgyvendinimo galimybes, maitinimo įstaigas ir įsigyti unikalių suvenyrų su šio miesto simbolika. Savo ruožtu Utena festivalio svečiams parengė ir daugiau pramogų. „Daugelis ralio svečių lieka visam savaitgaliui, ir raliui pasibaigus. Jie tikrai turės ką veikti Utenoje“, – sakė Utenos turizmo informacijos centro direktorė Rasa Jasinevičienė. „Halls Winter Rally“ ir miesto svečių Utenoje laukia ledo čiuožykla, baseinas, trys muziejai ir unikalus Triušiukų slėnis. „Utenos kraštas turtingas savo gamta, istorija, amatais ir žinoma svetingumu. Mūsų miesto ir rajono muziejuose galima pamatyti visa tai atspindinčias ekspozicijas – nuo archeologinės iki unikalios keramikos“, – sakė R. Jasinevičienė. Numalšinti alkį ir troškulį svečiai galės 14-oje Utenos kavinių ir restoranų. Svečių laukia ir kaimo turizmo sodybos bei svečių namai. „Nors laisvų vietų skaičius tirpsta akyse, kai kurios kaimo turizmo sodybose dar yra pasirengusios priimti žiemos pramogų gerbėjus“, – sakė R. Jasinevičienė, pateikianti operatyvią informaciją oficialiai „Halls Winter Rally“ interneto svetainei. „Halls Winter Rally“ vyks Utenos ir Molėtų apylinkėse sausio 27-28 dienomis. Po ralio nugalėtojų apdovanojimų sausio 28-ąją Utenos daugiafunkciame sporto centre vyks nemokamas koncertas.