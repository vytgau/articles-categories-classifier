Kelių eismo dalyviai pastebi, kad viešojo transporto vairuotojai kartais važiuoja pagal savo sukurtas taisykles. O ir patys troleibusų bei autobusų vairuotojai pripažįsta, kad jie su kolegomis priversti įžūliai ar net pavojingai manevruoti, kad spėtų maršrutą nuvažiuoti per itin griežtai nustatytą laiką. Laikinai bendrovės „Vilniaus viešasis transportas“ generalinio direktoriaus pareigas einantis Rimantas Markauskas sako, kad maršrutinėms keleivinėms transporto priemonėms galioja tos pačios KET, tad jei jų stipriai nepažeidžia, vairuotojai turi teisę manevruoti. „Troleibusas ir autobusas, kaip ir bet kuri transporto priemonė, manevruoti gali iš juostos į juostą, jei dangos žymėjimas ir kelio ženklai tai leidžia. Aišku, mes netoleruojame tokių atvejų, kai yra pažeidžiamos KET. Vairuotojai gauna priemoką už keleivių aptarnavimo kultūrą ir saugų eismą, kuri yra apie 200 eurų mėnesiui. Ta priemoka, jei atvejis rimtesnis, gali būti mažinama arba vairuotojas įspėjamas“, – sako R. Markauskas. Savo ruožtu Kelių policijos valdybos Nusikalstamų veikų eismo saugumui tyrimo skyriaus viršininkas Alvaras Bacevičius sako, kad reikia analizuoti konkrečią situaciją. „Reikia žiūrėti, ar trukdo eismo dalyviams, ar sukelia pavojų keleiviams. Reikia vertinti individualiai, bet vairuotojas turi suprasti, kad jis ne vienas kelyje, kad visi stovi spūstyje ir, jei nėra papildomos juostos autobusui ar troleibusui, atitinkamai visi kiti reikalavimai yra bendri“, – paaiškino A. Bacevičius. Visgi pareigūnai vairuotojus ragina būti supratingesnius viešajam transportui. Kad viešojo transporto vairuotojų sąlygos pagerėtų ir vėluoti ar manevruoti spūstyse tektų rečiau, reikalingi ir infrastruktūros pokyčiai. Sostinės savivaldybės atstovai sako, kad daugiausia diskusijų kelia miesto žiedinės sankryžos, bet jau esą numatyta pakeitimų. „Jei viešojo transporto įvažose yra sustojusių automobilių ir jie kliudo viešojo transporto eismui, pagal KET policijos pareigūnai turėtų drausminti tokius vairuotojus taikydami jiems nuobaudas. Mes visų pirma kalbėsime su policijos atstovais, kad pareigūnai užsiimtų eismo dalyvių drausminimu“, – kalbėjo Tomas Kamaitis, Vilniaus savivaldybės Miesto ūkio ir transporto departamento Eismo organizavimo skyriaus vedėjas.