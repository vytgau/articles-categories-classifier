„Greitis, puikios emocijos ir žiemos linksmybės – labai gerai. Esu tikras, kad tai laukia ir „Halls Winter Rally“ svečių. Tikiuosi, mano koncertas bus smagus ralio finišas“, – sakė V. Baumila, gyvai koncertuosiantis su grupe. „Halls Winter Rally“ vyks paskutinį sausio savaitgalį – 27 ir 28 dienomis – Utenos ir Molėtų apylinkėse. Lenktynininkai turės įveikti 12 greičio ruožų, kurių pusė bus naktiniai. Įspūdingas lenktynes bus galima stebėti ir patogiai įrengtame „Halls“ festivalio miestelyje. Vos 10 kilometrų nuo Utenos nutolusioje žiūrovų zonoje veiksmas tęsis visą šeštadienį, sausio 28-ąją. Festivalio miestelyje veiks visa žiūrovams reikalinga infrastruktūra. Bus galima patogiai atvykti ir išvykti bet kuriuo metu. Žiūrovai galės ir nuolat matyti pralekiančius lenktyninius automobilius, ir mėgautis įvairiausiomis pramogomis.