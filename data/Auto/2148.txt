Vilniuje vairavimo mokyklų yra net keliolika ir visos jos kainas kelia panašiu tempu. Dabar už B kategorijos vairavimo kursus, įskaitant teorinį pasiruošimą, vairavimo mokykloje „Dorkanas“ prašoma 509 eurų, vairavimo mokyklos „Amplius LT“ kaina nurodoma 500 eurų, vairavimo mokykloje „Kelio iliuzija“ ir Jono transporto mokymo centre „JTMC“ tokie patys kursai kainuoja 490 eurų. Vairavimo mokykloje „Vairuoju pats“ šiuo metu siūloma 480 eurų kaina. Pavyzdžiui, Klaipėdoje, „Klaipėdos vairavimo mokykloje“ ir vairavimo mokykloje „Vidratas“ išmokti vairuoti kainuoja 300 eurų. Taigi, uostamiestyje, lyginant su sostine, išmokti vairuoti kainuoja beveik 200 eurų pigiau. Klaipėdos vairavimo mokyklos „Vidratas“ direktorės Irenos Petrauskienės teigimu, kainos miestuose akivaizdžiai skiriasi dėl nuolatinės konkurencijos, o turėti savo filialą sostinėje tikisi ne viena vairavimo mokykla. „Kainos, negana to, kad yra 150-200 eurų mažesnės nei Vilniuje, negali išlikti pastovios. Klaipėdoje vairavimo mokyklų yra per daug, kad būtų įmanoma susitarti dėl bendrų kainų - vieni jas neadekvačiai sumažina iki, pavyzdžiui, 220 eurų ir vėliau sėkmingai bankrutuoja, o tai mums, rimtoms vairavimo mokykloms, neleidžia surinkti nei pastovaus klientų skaičiaus, nei nustatyti pastovių rinkoje esančių kainų. Tikimės atidaryti savo filialą Vilniuje - čia kainos bendru susitarimu siekia apie 500 eurų“, - sakė I. Petrauskienė. Vilniaus vairavimo mokyklos „Amplius LT“ direktoriaus, licencijuoto automobilių sporto, ekonominio vairavimo mokymo trenerio Artūro Pakėno teigimu, regionuose įsikūrusių vairavimo mokyklų kaštai yra gerokai mažesni, o tai leidžia joms išvengti PVM mokesčio. Tačiau vos 300 eurų siekianti suma už vairavimo kursus specialistui atrodo nesuvokiama. „Regioninės vairavimo mokyklos yra mažesnės, jos vienais ar kitais būdais išvengia PVM, todėl ir gali pasiūlyti beveik dvigubai mažesnes kainas. Kainą sudaro klientų, instruktorių skaičius, aikštelių ir automobilių nuoma. Dauguma vairavimo mokyklų, siūlančių tokias žemas kainas B kategorijos kursams, yra „sukėlusios“ kainas kitoms kategorijoms. O ir pigią aikštelę ne Vilniuje rasti kur kas lengviau. Sostinėje 300 eurų už vairavimo kursus būtų mažų mažiausiai absurdiška suma“, - sakė A. Pakėnas. Taip pat Vilniuje įsikūrusios vairavimo mokyklos „Vairuoju pats“ steigėjo ir instruktoriaus Viktoro Markovo teigimu, padidėjusios kainos klientų skaičiui sostinės vairavimo mokyklose didelės įtakos neturėjo. „Nors kainos per dvejus metus visose sostinės vairavimo mokyklose pakilo apie 200 eurų, užimtumas išlieka didelis - būsimi vairuotojai nesureikšmina kainų pokyčio ir mokosi vairuoti lygiai taip pat, kaip anksčiau. Vilniuje kainos maždaug tokios pačios - apie 500 eurų, jos skirtingose vairavimo mokyklose skiriasi vos keliolika ar keliasdešimt eurų“, - sakė vairavimo mokyklos atstovas. Kituose šalies miestuose kainos už identiškus vairavimo kursus yra gerokai mažesnės. Kaune išmokti vairuoti taip pat pigiau nei Vilniuje - čia įsikūrusioje V. Žukausko vairavimo mokykloje kaina šiuo metu siekia 305 eurus, Kauno vairuotojų paruošimo centre „Auto ABCDE“ nurodoma kaina - 329 eurai. „Vytauto“ vairavimo mokykla Šiauliuose už B kategorijos kursus nurodo 349 eurų sumą, I. Jagmino vairavimo mokykla, taip pat esanti Šiauliuose, nurodo kiek mažesnę - 329 eurų sumą. Panevėžio „Vairolita“ už lengvųjų automobilių vairavimo kursus nurodo 390 eurų sumą, o Panevėžio darbo rinkos centras kainą skelbia esančią tarp 330 ir 350 eurų, priklausomai nuo kurso grupėje esančių būsimų vairuotojų skaičiaus. Marijampolėje iš visų didžiųjų šalies miestų, neskaitant Vilniaus, išmokti vairuoti brangiausia - „Marijampolės vairuotojų mokykla“ savo svetainėje nurodo 390 eurų sumą, taip pat šiame mieste įsikūrusi „Vairuva“ skelbia 350 eurų kainą savarankiškai (eksternu) teoriją pasiruošusiems klientams.