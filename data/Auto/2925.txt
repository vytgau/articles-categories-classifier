Alyva yra degi ir dažni atvejai, kai jos atliekos neteisėtai naudojamos automobilių servisų, namų ir kitų pastatų šildymui. Maža to, surandama ir kitų būdų, kaip sutaupyti. „Lietuviams išradingumo tikrai nestinga. Siekiantys sutaupyti gyventojai panaudotu tepalu impregnuoja medieną – dažo tvoras ar terasas. Tačiau alyvos atliekos yra pavojingos gamtai ir žmonių sveikatai, todėl jas, kaip ir kitas automobilių remonto atliekas, būtina atiduoti atliekų tvarkytojams“, – sako Gamintojų ir importuotojų asociacijos vadovas Alfredas Skinulis. Pasak Eksploatuoti netinkamų transporto priemonių tvarkytojų asociacijos vadovo Vladimiro Jankoito, pasitaiko atvejų, kai panaudotą tepalą vis dar skiedžia su dyzelinu ir naudoja kaip kurą žemės ūkio technikai ar seniems lengviesiems automobiliams. Lietuvos rinkoje kasmet parduodama iki 25-30 tūkst. tonų įvairios rūšies alyvos, tačiau surenkamas ir sutvarkomas tik nedidelis panaudoto tepalo kiekis – iki 4 tūkst. tonų per metus. Manoma, kad apie 6 tūkst. tonų alyvos atliekų, esančių nelegalioje rinkoje, sudeginama arba kitaip neteisėtai panaudojama. Aplinkos ministerija, siekdama pažaboti nelegalius alyvų deginimo atvejus, pateikė Seimui Administracinių nusižengimų kodekso pataisas. Jos numato, kad už panaudotos alyvos deginimą asmenims gresia bauda iki 540 eurų, o už alyvų atliekų perdavimą neturintiems teisės jų tvarkyti asmenims – iki 560 eurų. Atliekų tvarkytojų nuomone, numatyta administracinė atsakomybė bent jau artimiausiu metu iš esmės neišspręs alyvos atliekų surinkimo ir tvarkymo problemų. Šiuo metu panaudoto tepalo vertė rinkoje vis dar yra neigiama ir už šių atliekų surinkimą bei tvarkymą reikia mokėti. Daugiausia panaudoto tepalo atliekų susidaro autoservisuose. Jie šias, kaip ir kitas automobilių remonto atliekas, privalo perduoti atliekų tvarkytojams ir jų negrąžinti vairuotojams. Alyvos atliekas būtina perdirbti, nes jos yra stipriai užterštas įvairiais metalais, kurie gali sukelti įvairius susirgimus. Atliekų degimo metu išsiskiriančios sunkiųjų metalų dalelės nusėda ant žemės paviršiaus ir užteršia dirvą bei gruntinį vandenį. Iš alyvos atliekų gaminama bazinė alyva, o iš jos – alyva pardavimui ir tokiu būdu saugomi gamtos ištekliai.