Tokį pasiūlymą Seimo posėdžių sekretoriate įregistravo Seimo narys socialdemokratas Andrius Palionis. „Neproporcinga laikytina įstatyme numatyta poveikio priemonė, kai išnykus aplinkybėms, dėl kurių automobilis buvo išregistruotas, asmuo turėtų imtis papildomų priemonių, siekdamas iš naujo įregistruoti transporto priemonę ir atnaujinti registracijos numerių galiojimą. Minėta poveikio priemonė nedaro poveikio saugaus eismo politikai, todėl laikytina pertekline“, - sako pasiūlymo autorius A. Palionis. Saugaus eismo automobilių keliais įstatymo pakeitimo projekte jis siūlo įteisinti, kad, „pašalinus priežastis, dėl kurių buvo sustabdytas leidimas motorinei transporto priemonei ir (ar) priekabai dalyvauti viešajame eisme ir dėl šios priežasties ji buvo išregistruota ir registracijos numerio ženklai buvo pripažinti negaliojančiais, Lietuvos Respublikos kelių transporto priemonių registro tvarkytojas panaikina šį leidimo dalyvauti viešajame eisme sustabdymą, įregistruoja motorinę transporto priemonė ir (ar) priekabą, pripažįsta nurodytos motorinės transporto priemonės ir (ar) priekabos registracijos numerio ženklus galiojančiais ir motorinė transporto priemonė ir (ar) priekaba vėl gali dalyvauti viešajame eisme“.