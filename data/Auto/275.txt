„Panaikink „SpaceX“ puslapį iš „Facebook“, jei jau toks drąsus“, – paragino „Twitter“ naudotojas. „Nė nežinojau, kad tokio esama. Taip ir padarysiu“, – tarsi nustebęs atsakė E. Muskas. Kiekvieną iš tų „Facebook“ puslapių stebėjo po daugiau nei 2,6 mln. internautų. Sprendimą juos panaikinti E. Muskas priėmė besikeisdamas replikomis su vienu iš programėlės „WhatsApp“ įkūrėjų Brianu Actonu. Pokalbis užsimezgė „Tesla“ vadovui atsakius į B. Actono „Twitter“ žinutę su grotažyme #deletefacebook (panaikinti feisbuką). „Kas tas „Facebook“?“ – ironiškai paklausė E. Muskas, pats mieliau besinaudojantis „Twitter“ ir „Instagram“. Savo asmeninį „Facebook“ puslapį jis, beje, taip pat panaikino. Kaip tik tuo metu JAV teisėsaugininkai oficialiai kreipėsi į „Facebook“ įkūrėją Marką Zuckerbergą su prašymu paaiškinti Vašingtone posėdžiaujančiam komitetui, kaip nutiko, kad 50 mln. socialinio tinklo naudotojų duomenys pateko konsultacijas politikos klausimais teikiančios bendrovės „Cambridge Analytica“ žinion. Tikra tiesa, kad stambiausias pasaulyje socialinis tinklas kelia vis daugiau abejonių vyriausybėms, investuotojams ir reklamuotojams. Ši tendencija ėmė ryškėti pasklidus žiniai, kad bendrovė „Cambridge Analytica“ neteisėtai prisijungė prie naudotojų informacijos ir sukūrė rinkėjų profilius, kuriais, esą, buvo naudotasi per 2016 metais vykusius JAV prezidento rinkimus, siekiant, kad laimėtų Donaldas Trumpas. „Per posėdį bus išnagrinėti daugiau nei 50 mln. „Facebook“ naudotojų asmeninės informacijos rinkimo ir pardavimo atvejai, veikiausiai įvykę be tų naudotojų žinios ar sutikimo, taip pat pažeidžiant „Facebook“ apibrėžtą politiką“, – rašoma pirmininko Grego Waldeno iš Respublikonų partijos, Franko Pallone‘o, atstovaujančio demokratams, ir kitų komiteto vadovų pasirašytame laiške. „Facebook“ atstovas spaudai patvirtino, kad įmonė šį laišką gavo ir su jo turiniu susipažino, tačiau ar M. Zuckerbergas sutiks duoti parodymus, nepasakė. „Facebook“ generalinis direktorius jau atsiprašė už savo vadovaujamos įmonės padarytas klaidas ir pažadėjo, kad viena iš užduočių vykdant privatumo apsaugos sugriežtinimo planą laikys programuotojų prieigos prie naudotojų informacijos apribojimą.