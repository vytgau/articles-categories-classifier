„Nauji automobiliai dažniausiai siejami su sostine – juk čia vyksta daugiausia pardavimų. Tačiau Kaunas – didelis, perspektyvus miestas, kuriame gamyklas stato didžiausios pasaulio įmonės kaip, pavyzdžiui, „Continental“, o ir patys kauniečiai – imlūs naujovėms ir technologijoms. Todėl manome, kad šio miesto gyventojams bus įdomu pamatyti visus 34-is pretendentus į geriausio Lietuvos automobilio titulą ir kai kuriuos jų išbandyti. Be to, kiekvienas dar prisidės ir prie geriausio automobilio savo miestui rinkimo“, – pasakoja konkursą „Lietuvos metų automobilis 2018“ organizuojančio Lietuvos žurnalistų autoklubo prezidentas Valdas Valiukevičius. Kauną šiandien išties galima vadinti Lietuvos automobilių pramonės sostine – mieste ir aplink jį kuriasi įvairūs šios srities gigantai kaip „Hella“ ar „Continental“. Spalio pabaigoje patvirtinusi planus statyti gamyklą Kauno laisvojoje ekonominėje zonoje (LEZ), „Continental“ čia įdarbins 1000 žmonių bei investuos 95 mln. eurų – tai didžiausia užsienio investicija nepriklausomos Lietuvos istorijoje. 34-ių automobilių ekspozicija Naujų automobilių ekspozicija prie „Megos“ bus išrikiuota šeštadienį, 12-16 val. Daugelis modelių bus skirti ir ekspozicijai, ir bandomiesiems važiavimams, tačiau kai kuriuos, neseniai pasiekusius Lietuvą, bus galima tik apžiūrėti. „Lietuvos metų automobilio“ konkurse dalyvauja ir modeliai, kurių prekyba prasidės tik kitais metais, o gamintojų atstovai išimtinėmis teisėmis, specialiai šiems rinkimams, gavo po vieną egzempliorių. Kauniečiams norime parodyti visus naujausius modelius, tad ekspozicijoje visada bus 34-i automobiliai, o bandomieji važiavimai atliekami tais modeliais, kurių atstovai atgabens daugiau nei vieną“, – aiškina V. Valiukevičius.  Tokių modelių, kuriuos bus galima tik apžiūrėti, nėra daug – pavyzdžiui, „Range Rover Velar“ ar „Škoda Karoq“. Renginio metu prie tokių automobilių visada bus pardavėjai, tad vietoje bus galima rezervuoti bandomąjį važiavimą kitą anksčiausiai įmanomą dieną. „Lietuvos metų automobilio 2018“ konkurso dalyvius bus nesunku pamatyti tiek važiuojant Islandijos plentu, tiek užsukus į „Mega“ aikštelę – jie bus išrikiuoti erdvėje prieš „Senukų“ prekybos centrą. Bandomieji važiavimai bus atliekami užsiregistravus vietoje – užteks prieiti prie dominančio automobilio ir surasti vadybininką. Vyks automobilio Kaunui rinkimai Lapkričio 11-ąją centre „Mega“ apsilankę žmonės galės ne tik išbandyti naujausius automobilius, bet ir dalyvauti geriausio automobilio savo miestui rinkimuose. Kiekvienas renginio dalyvis galės įvertinti savo favoritus, o už dešimt geriausiųjų kitą savaitę balsuos interneto tinklalapio „Kas vyksta Kaune“ lankytojai bei išrinks tinkamiausią automobilį kauniečiui. „Kas vyksta Kaune“ yra didžiausia kauniečius vienijanti bendruomenė, planuojame, kad iki metų pabaigos mūsų „Facebook“ sekėjų auditorija pasieks 200 tūkst. vartotojų. Manome, kad mūsų skaitytojai aktyviai rinks ir balsuos už jiems labiausiai patinkančius konkursui pasiūlytus modelius, kuriuos drauge su organizatoriais kviečiame išbandyti jau šeštadienį Kaune vyksiančiame renginyje“, – sako portalo „Kas vyksta Kaune“ vadovas Vaidas Pilkauskas. Viso „Lietuvos metų automobilio 2018“ konkurse dalyvauja 34-i automobiliai: „Alfa Romeo Stelvio“, „Audi Q5“, „BMW 5“, „BMW 6 Gran Turismo“, „BMW X3“, „Citroen C3 Aircross“, „Fiat Tipo HB“, „Ford Fiesta“, „Honda Civic“, „Hyundai i30“, „Hyundai i30 N“, „Jeep Compass“, „KIA Picanto“, „KIA Rio“, „KIA Stinger“, „KIA Stonic“, „Land Rover Discovery“, „Range Rover Velar“, „Mazda CX-5“, „Mercedes-Benz E400 4MATIC Coupe“, „Mercedes-Benz GLA 200d 4MATIC“, „MINI Countryman“, „Nissan Micra“, „Nissan Qashqai“, „Nissan X-Trail“, „Opel Crossland X“, „Opel Insignia“, „Peugeot 308 SW GT“, „Peugeot 5008 GT“, „Renault Koleos“, „Škoda Karoq“, „Suzuki Swift 4x4“, „Volkswagen Arteon“ ir „Volkswagen Polo“. Lapkričio 6-ąją prasidėjusios konkurso kulminacija įvyks gruodžio 2 d. – tuomet paaiškės „Lietuvos metų automobilis 2018“ bei atskleisti kitų nominacijų nugalėtojai.