Tyrimas nustatė, kad šiais metais bendras klientų pasitenkinimas valstybės įmonės „Regitra“ teikiamomis paslaugomis yra 89,7 proc. Tačiau bendras klientų pasitenkinimo rodiklis, kai klientai į įmonę kreipėsi dėl vairavimo egzaminų paslaugų, buvo 3 proc. punktais aukštesnis ir sudarė 92,7 proc. Registracijos paslaugomis bendrai patenkinti 86,8 proc. vairuotojų. „Aukštas rodiklio rezultatas rodo, kad net ir neišlaikę egzamino yra patenkinti šios paslaugos kokybe“, – sako valstybės įmonės „Regitra“ valdybos pirmininkas, vidaus reikalų viceministras Artūras Norkevičius. Pasak jo, šis rezultatas svarbus ne tik įmonei, bet apskritai rodo augantį vairuotojų sąmoningumą ir nuteikia optimistiškai stiprinant visuomenės saugumą keliuose. Tyrimo duomenimis, bendrąjį pasitenkinimo indeksą viršija visų populiariausių kategorijų vairavimo praktikos egzaminus laikiusių klientų atsiliepimai: patenkinti 92,5 proc. klientų, laikiusių vairavimo motociklu egzaminą, 92,8 proc. – demonstravę automobilio vairavimo įgūdžius ir elgsenos nuostatas bei 92,3 proc. laikiusių egzaminą siekiant įgyti teisę vairuoti sunkvežimius. Tiesa, būsimi autobusų vairuotojai įmonėje gautomis paslaugomis buvo patenkinti mažiausiai – jų pasitenkinimo indeksas 88 proc. Bendras klientų pasitenkinimo indeksas įvertintas pagal paslaugų kokybės (paslaugų patogumas, konsultacijų aiškumas ir pan.), pasiekiamumo (srautų aptarnavimas, aptarnavimo laikas, informacijos prieinamumas ir pan.) ir klientų aptarnavimo kokybės (laukimas eilėse, darbuotojų paslaugumas, bendravimo kultūra, problemų sprendimo efektyvumas ir pan.) rodiklius. Tyrimo metu buvo apklausti 1037 respondentai: 518 asmenų, pasinaudojusių transporto priemonių registracijos paslaugomis, ir 519 asmenų, pasinaudojusių egzaminavimo paslaugomis. Didžioji dalis respondentų laikė populiariausią automobilio (B kategorijos) vairavimo praktikos egzaminą. Paslaugomis labiausiai patenkinti respondentai vyrai, kurių amžius iki 25 metų. Kasmet „Regitroje“ priimama apie 200 tūkst. teorinių ir praktinių patikrinimo egzaminų.