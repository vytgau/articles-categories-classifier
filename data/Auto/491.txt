Tai ir sunkiasvorių transporto priemonių svėrimas, gabaritų nustatymas, taip pat visų transporto priemonių techninės apžiūros galiojimo kontrolė, civilinės atsakomybės draudimo galiojimo kontrolė, ieškomų automobilių kontrolė. Be to, sistema renka ir eismo stebėjimo duomenis: atlieka maršrutų statistinių ir eismo intensyvumo statistinių duomenų rinkimų, eismo sutrikimų nustatymą. Kol kas protokolai išrašomi ranka Lietuvos automobilių kelių direkcijos (LAKD) tarptautinių ryšių ir komunikacijos skyriaus patarėja Reda Kašelionytė DELFI sakė, kad metrologinis įrangos įteisinimas yra atliktas, o sistema nepilnai, tačiau jau funkcionuoja. „DPKS jau veikia, tik nėra automatinio duomenų perdavimo į Administracinių nusižengimų registrą (ANR). Kontrolės postų užfiksuoti duomenys yra kaupiami ir administruojami šios sistemos viduje, tačiau tam, kad jie būtų perduoti į ANR, turi būti sukurta duomenų priėmimo sąsaja ANR pusėje“, – sakė kelių direkcijos specialistė. Tačiau, pasak R. Kašelionytės, tai nereiškia, kad pažeidėjai gali išvengti atsakomybės. Tiesiog, kol nėra sukurtos duomenų priėmimo sąsajos, protokolai už pažeidimus yra surašomi ranka. „Šiuo metu Lietuvos transporto saugos administracijos (LTSA) darbuotojai gauna sistemos užfiksuotus duomenis apie pažeidimus, gautus duomenis patikrina ir paaiškėjus, kad užfiksuotas pažeidimas yra pagrįstas, surašo pažeidimo protokolą rankiniu būdu (ne automatizuotai)“, – teigė kelių direkcijos atstovė. Visu pajėgumu sistema turės veikti nuo gruodžio Kelių direkcija šį projektą įgyvendina bendradarbiaudama su Informatikos ir ryšių departamentu , Policijos departamentu ir LTSA. Anot R. Kašelionytės, kai šios institucijos ras bendrą informacijos keitimosi sprendimą, sistema pradės veiki pilnu pajėgumu. „Buvo tikimasi, kad visi DPKS darbai bus vykdomi greičiau ir veikimo pradžia bus ankstesnė nei sutartyje numatyta. Sistema pilnai veiks tuomet, kai visos bendradarbiaujančios šalys atliks visus įsipareigojimus ir užtikrins pilną sistemos veikimą. Pagal sutartį DPKS veikimo pradžia – 2018 m. gruodžio pabaiga“ – sakė komunikacijos skyriaus patarėja. Daugiafunkcė pažeidimų kontrolės sistema įdiegta trijuose Lietuvos kelių ruožuose: greitkelyje Vilnius–Kaunas ties Kauno mariomis, kelyje „Via Baltica“ tarp Kalvarijos ir Lietuvos–Lenkijos pasienio bei kelyje Kaunas–Zarasai–Daugpilis ties Jonava. Įrengiant pažeidimų kontrolės postus, didelė dalis lėšų teko kelio darbams – buvo ardoma dalis asfalto, įrengiami svėrimo jutikliai, indukcinės kilpos visose eismo juostose bei kelkraštyje, kad nesąžiningi vairuotojai negalėtų išvengti kontrolės, po to kelio danga buvo paklojama iš naujo. Virš kelio pažeidimų patikros postų įrengtos santvaros, ant kurių sumontuoti transporto priemonių gabaritų nustatymo jutikliai, transporto priemones iš priekio, šono ir galo fiksuojančios vaizdo kameros, kameros su valstybinių numerių atpažinimo funkcija bei vaizdo kameros, stebinčios galimus vandalų išpuolius.