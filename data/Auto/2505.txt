Reklama buvo parodyta per Kinijos televiziją ir iškart sukėlė audringas diskusijas internete. Jos siužetas toks: vestuvinę ceremoniją nutraukia jaunojo mama ir ima įdėmiai ir grubiai apžiūrinėti nuotaką – tempia ją už nosies, tampo už ausų, kiša pirštą į burną. Galiausiai motušė duoda leidimą vestuvėms, po to kadre pasirodo ankstesnės kartos „Audi Q5“ ir užrašas: „Svarbų sprendimą reikia gerai apgalvoti“. Taip „Audi“ bendrovė nusprendė pareklamuoti naudotus automobilius, kurie prieš pardavimą oficialių pardavėjų yra kruopščiai patikrinami. Moters palyginimas su naudotu automobiliu, grubus elgesys ir aliuzija į archainius stereotipus iššaukė ne tik žiūrovų Kinijoje pasipiktinimą – apie skandalingą reklamą parašė Amerikos leidiniai, ir neatmetama galimybė, kad tarptautinės organizacijos, kovojančios už moterų teises, neapsiribos vien pasipiktinimu ir nuspręs bendrovę „Audi“ paduoti į teismą. „Audi AG“ apgailestauja dėl Kinijos televizijoje pasirodžiusios reklamos, kuri buvo transliuojama „Audi“ padalinio Kinijoje užsakymu. Žinutė, kurią skelbia ši reklama, visiškai neatspindi mūsų kompanijos vertybių. Reklama buvo skirta tik Kinijos rinkai ir jau yra pašalinta. Atsakingi „Audi AG“ padaliniai atliko išsamų vidaus kontrolės ir procesų valdymo tyrimą, kad panašūs incidentai kompanijos padaliniuose nepasikartotų“, – teigiama vėliau išplatintame „Audi AG“ pranešime.