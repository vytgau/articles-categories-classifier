„Velar“ atspindi visiškai naują „Range Rover“ dimensiją. Saugesnis, švaresnis, efektyvesnis – taip jį apibūdina kūrėjai. „Velar“ dizainą atspindi ypatingai ploni lazeriniai (angl. Matrix-Laser) LED žibintai, įleistos durų rankenos, juodinto vario spalvos priekinio buferio bei galinio sparno angų elementai. Be to, automobilis turi sudėtingą keturių kampų (angl. four-corner) pakabos sistemą. Prabangiame, erdviame „Velar“ interjere sumontuoti du 10 colių didelės raiškos jutiminiai ekranai, projekcinis ekranas ant priekinio stiklo, pažangi informacijos bei pramogų sistema „Touch Pro Duo“, konfigūruojamas dekoratyvinis salono apšvietimas. Vienintelis segmente „Velar“ siūlo alternatyvą odinėms sėdynėms – tvarias, aukščiausios kokybės tekstilės medžiagas. Dėmėtai pilkos (angl. Dapple Grey) spalvos medžiaga su verstos odos intarpais buvo sukurta bendradarbiaujant su „Kvadrat“, Europoje pirmaujančia aukštos kokybės bei dizaino tekstilės gamintoja.  Variklių gamą pradeda 180 AG, 2 l darbinio tūrio „Ingenium“ dyzelinis variklis, 300 AG, 3 l darbinio tūrio „Ingenium“ dyzelinis, o užbaigia galingas 380 AG, 3 litrų darbinio tūrio, V6 benzininis. Visi jie derinami su 8 laipsnių automatine transmisija. Automobilyje įdiegtos adaptyviosios dinamikos sistema ir elektroninė pneumatinė pakabos sistema švelnina kelio nelygumų poveikį, suteikdamos automobilio keleiviams didesnį komforto jausmą. Platus išmaniųjų „Land Rover“ keturių varančiųjų ratų (4WD) sistemų pasirinkimas užtikrina geras automobilio valdymo savybes. 251 mm prošvaisa, 24 laipsnių pasvirimo kampas, 30 laipsnių nuvažiavimo kampas ir iki 650 mm įveikiamos brastos gylis – tokie išbandymai bus įkandami visureigiui važiuojant bekele. Velkamoji „Velar“ galia siekia 2500 kg. Standartinėje įrangoje – sistema „Terrain Response“, numatyta galimybė papildomai pasirinkti pravažumo sistemą „Terrain Response 2“, adaptyvi dinamika, technologija „Torque Vectoring by Braking“, „Hill Descent Control“, pajudėjimo įkalnėje sistema, elektroninė sukibimo kontrolės sistema, dinaminė stabilumo kontrolės sistema, automatiniai avariniai stabdžiai, nukrypimo nuo eismo juostos įspėjimas, elektrinis vairo stiprintuvas, veikiantis proporcingai važiavimo greičiui, elektroninė pneumatinė pakaba, padangų slėgio stebėjimo sistema, pagalbinė automobilio statymo galu sistema, pastovaus greičio palaikymo sistema, nuotoliniu būdu valdoma šildymo sistema ir daugybė kitų vairavimo komfortą bei saugumą užtikrinančių sistemų. Be to, standartinei įrangai priskiriami 18 colių skersmens ratlankiai, įleistinės durų rankenėlės, salono apšvietimas, šildomi šoninio vaizdo veidrodėliai, automatiniai priekiniai žibintai, kelią iki namų apšviečiantys žibintai, priekiniai ir galiniai LED žibintai, salono oro kokybės jutiklis, zomšiniai sėdynių apmušalai, 8 kryptimis rankiniu būdu reguliuojamos priekinės sėdynės, dviejų dalių stumdomas priekinis centrinis porankis, beraktė atrakinimo sistema, automatiškai temdomas galinio vaizdo veidrodėlis, dviejų zonų klimato kontrolė, elektra valdomi langai, 6 oro pagalvės, „Isofix“ fiksavimo taškai gale, elektra valdomi užraktai vaikų apsaugai. „Range Rover Velar“ kaina Lietuvoje prasideda nuo 58 tūkst. 900 eurų.