Kartingo specialistai lenktynes sostinės Plytinės kartodrome dažnai palygina su F1 varžybomis legendinėje Monako trasoje. Lenktyniauti ir vienur, ir kitur – tai tarsi pilotuoti sraigtasparnį patalpoje su žemomis lubomis. Plytinės kartodromas kompaktiškas, tačiau turi ganėtinai greitų fragmentų. Be to, jis yra itin patogus lenktynes stebintiems žiūrovams. Reginių žiūrovams čia turėtų būti į valias – ambicingiausi kartingo meistrai šiais metais renkasi europinės KZ2 klasės techniką. Įpusėjus Lietuvos kartingo čempionatui, 3-iojo šalies etapo lenktynėse Aukštadvario kartodrome net 18 lenktynininkų varžėsi būtent šios klasės važiavimuose. KZ2 – greičiausia ir brangiausia klasė, kurios važiavimais galima grožėtis Lietuvos čempionate. Šie kartai yra galingiausi, aprūpinti mechanine šešių pavarų dėže, juose stabdomi visi ratai. Vien tam, kad galėtų ištverti posūkiuose patiriamus perkrovimus, lenktynininkų fizinis pasirengimas turi būti ne prastesnis nei F1 pilotų. Šioje klasėje lenktyniauja tituluoti mūsų šalies lenktynininkai. Tai į Europos čempionato podiumus nusitaikęs Rokas Baciuška, Baltijos šalių čempionas Paulius Paškevičius, Europos ir pasaulio čempionatuose ne kartą Lietuvos vardą garsinęs Justas Jonušis ir būrys kitų sportininkų. LKF Lietuvos kartingo čempionate akį traukia ne tik įspūdingi greičiausių klasių važiavimai. Kartingas – tai ir šeimos sportas. Greta greičiausiose europinėse klasėse važiuojančių vyrų čia varžosi ir daug pirmuosius žingsnius lenktynių pasaulyje žengiančių vaikų. Tad Vilniaus Plytinės kartodrome, kaip ir kitų LKF Lietuvos čempionato etapų varžybose, bus galima stebėti ir parodomuosius vaikų, kurie dėl savo amžiaus dar negali važiuoti čempionato lenktynėse, važiavimus. Kas žino, gal čia važiuos ateities čempionai ar net būsimi F1 pilotai? Nes kartingas yra viso automobilių sporto pradžia. Todėl visi tie, kurie nėra abejingi greičio svaiguliui, rugpjūčio 6-ą dieną, turėtų apsilankyti sostinės Plytinės kartodrome. Čia bus daug įtemptos kovos, įtampos ir gausus būrys pačių greičiausiųjų lenktynininkų. Tad žiūrovų Vilniuje lauks tikra greičio ir motorų šventė.