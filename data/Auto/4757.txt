Kadangi visiškai elektrinis automobilis rinkoje konkuruos su tokiais solidžiais varžovais, kaip „Tesla Model 3“ ar „Chevrolet Bolt“, kurie be prisijungimo prie laido galės nuvažiuoti daugiau nei 300 km, spėjama, kad ir korėjiečių kūrinys taip pat galės vienu ypu įveikti bent 300 kilometrų, rašo „Autonews“. „200 kilometrų yra per mažai“, – cituojama gamintojo ekologiškų automobilių departamento vadovė Ahn Byung-ki, kalbėjusi apie netrukus pasirodysiančią pirmąją visiškai elektrinio „Hyundai Ioniq“ versiją. Ji pridėjo, kad „Hyundai“ „jau turi planą iki 2018 metų padidinti vienu įkrovimu nuvažiuojamą distanciją iki daugiau nei 300 kilometrų“. Pirmojoje „Hyundai Ioniq“ elektromobilio versijoje bus montuojama LG kompanijos gaminama 28 kWh talpos ličio jonų polimerų baterija. Automobilio elektros variklis generuos 122 AG galią ir 292 Nm maksimalų sukimo momentą. 80 proc. akumuliatoriaus greitojo krovimo stotelėje bus galima įkrauti per 20 minučių.