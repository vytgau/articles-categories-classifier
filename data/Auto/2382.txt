Jų sudėtyse – 137 sportininkai iš devynių valstybių – Lietuvos, Latvijos, Rusijos, Belgijos, Olandijos, Didžiosios Britanijos, JAV, Izraelio ir Filipinų. Pirmą kartą lietuviškojo automobilių maratono lenktynėse dalyvavo Filipinų pilietis. Šiemet į „ENEOS 1006 km powered by Hankook“ lenktynes atvyko net 4 komandos iš Belgijos, o joms atstovavo 10 belgų ir kitų šalių sportininkai. Lenktynėse dalyvavo po 4 sportininkus iš Didžiosios Britanijos ir Latvijos, trys – iš Rusijos, po du – iš Olandijos ir Izraelio, po 1 – iš Filipinų ir JAV. Didžiausią – 110-ties sportininkų delegaciją, kaip ir dera, į lenktynes delegavo varžybų šeimininkai. Vyriausias lenktynėse dalyvavęs sportininkas – 66-erių „Autoverslas-Rolfo Ego Racing Team“ ekipos narys Valdemaras Zakarauskas, kuriam tai buvo jau keturioliktosios maratoninės lenktynės Palangoje. Dvejais metais už Valdemarą jaunesnis „Qvick-VR Racing“ lenktynininkas, belgas Dirkas Van Rompuy'is, o dar dvejais už Dirką – 62-ejų britas Hollandas Dave'as. Jauniausias sportininkas, 20-metis Ignas Brusokas iš „Bunasta by Žaibelis motorsport“ komandos. BMW ir vėl išsaugojo populiariausio šių lenktynių automobilio titulą : 20-ties komandų sportininkai vairavo įvairių modelių ir modifikacijų BMW. Antrąja- trečiąja pozicijomis populiariausiųjų sąraše pasidalijo „Porsche“ ir „Honda“ (po 3), o ketvirtąja-septintąja – „Volkswagen“, „Audi“, „Subaru“ ir „Ford“ (po 2). Po vieną „Seat“, „Lexus“, „Alfa Romeo“, „Lotus“, „Lada“ markių ir „Aquila CR1“ bei „Marc Car“ prototipus suko ratus aštuonioliktojo Palangos maratono trasoje. Pirmą kartą per visą lenktynių Palangoje istoriją visos komandos naudojo vienodas „Hankook“ padangas, kurias jiems pateikė gamintojai. Antrus metus paeiliui kvalifikacines varžybas laimėjo kiek pakeitusi pavadinimą ir komandos sudėtį „Exit Palanga by Algirdai“, kurios lenktynininkai Ramūnas Čapkauskas, Deividas Jocius, Andrius Jasionauskas ir Saulius Girdauskas pilotavo „Aquila CR1“ bolidą. Pirmąją lenktynių starto poziciją ekipai pelnė R. Čapkauskas, vieną 2682 metrų ilgio trasos ratą atrankos varžybose nuvažiavęs per 1 min. 09,952 sek. (2016-aisiais jis buvo akimirka greitesnis – 1 min. 09,724 sek.) Trasos greičio rekordas priklauso Konstantinui Calko, o užfiksuotas jis 2014 metais, kai latvis vieną to paties ilgio trasos ratą įveikė per 1 min. 07,046 sek. 1000 km lenktynes laimėjo „Skuba Dream“ komanda, visą distanciją, kurią sudaro 373 ratai, įveikusi per 8 val. 54 min. Nugalėtojų komandos garbę gynė Jonas ir Ignas Gelžiniai bei Egidijus Valeiša, o ekipos vadovas „Porsche 911 GT3 CUP 997“ automobilį atvairuoti į pergalingą finišą patikėjo E. Valeišai. Titulučiausiuoju 1000 km lenktynių sportininku ir toliau lieka Jonas Gelžinis, kuriam tai buvo jau septintoji pergalė ir ketvirtoji paeiliui. Jonas dar labiau nutolo nuo Vytauto Venskūno, Palangoje triumfavusio keturiskart. Nugalėtojų komandos narys I. Gelžinis iškovojo trečiąją, o E. Valeiša – pirmąją pergalę. Lenktynių metu greičiausiąjį ratą per 1 min. 11,659 sek. nuvažiavo „Palanga Spa Hotel By EMG Motorsport“ lenktynininkas Steve‘as Vanbellingenas, už šį pasiekimą apdovanotas LASF taure. Antra finišo liniją kirto dar viena „Skubos“ komanda – „Skuba Racing Team“, nuo nugalėtojų atsilikusi 7 ratais, o jos sportininkai Karolis Šikšnelis, Džiugas Tovilavičius ir Marius Slaboševičius vairavo „BMW M3 V8 Big Daddy“ automobilį. Trečią vietą iškovojo internacionalinė „Mojo Lounge by JR Motorsport“ komanda – belgas Wardas Sluysas, amerikietis Danielis Colembie'is ir olandas Basas Schoutenas, vairavusi „BMW E46 GTR“ ir nuo nugalėtojų atsilikusi irgi 7 ratais, o nuo antrųjų prizininkų – 1 min. 15 sek. Pirmą kartą šių lenktynių istorijoje nugalėtojai ir prizininkai ant podiumo ragavo ir laistėsi atšaldytu pergalių simboliu – pienu „Rokiškio Naminis“. Tiems tikslams rokiškėnai pateikė 300 litrų pieno – 100 pakelių po 1 litrą ir 100 – po 2 litrus. Vien 1000 km lenktynių dieną visi jose startavę automobiliai nuvažiavo 28 tūkst. 878,766 kilometro. Daugiausia, 1000 km arba visą varžybų distanciją, įveikė tik nugalėtojai – „Skuba Dream“ komandos lenktynininkai. Mažiausia, vos 3 ratus arba 8,046 kilometro lenktynėse nuvažiavo svečiai iš Anglijos, DFDSDHR komanda. „ENEOS 1006 km powered by Hankook“ lenktynių spaudos centre akredituota 107 spaudos, informacinių agentūrų, portalų, radijo ir televizijos žurnalistai. Pirmą kartą lenktynes nušvietė Vokietijos, Anglijos ir Suomijos žiniasklaidos atstovai, o svečiai iš Latvijos lenktynių spaudos centre akredituojasi kasmet.  „ENEOS 1006 km powered by Hankook“ lenktynėse debiutavo greituminis slalomas, pasisekimo susilaukė „Drag Show“, antrus metus paeiliui surengtos „Gera dovana Drift“ ir „Hankook Juta slalomo“ varžybos, kuriose savo įgūdžius tikrinosi mėgėjai. Neatskiriama lenktynių dalimi tapusį komandų mechanikų 1000 metrų bėgimą laimėjo „Dynami:t Energy“ komandos mechanikas Rokas Sviderskis, pranokęs „Exit Palanga by Algirdai“ ekipos lenktynininką, o kartu ir mechaniką Igną Gelžinį ir pernykštis tokio bėgimo nugalėtoją, „Skubos Racing Team“ mechaniką Justą Chadasevičių. Prieš pat lenktynių pabaigą finišavo „Miss Racing 2017“ rinkimai, kuriuos rengė vairuojančių moterų asociacija „Racing Ladies“. Rinkimus laimėjo Justė Tamašauskaitė iš Naujosios Akmenės.