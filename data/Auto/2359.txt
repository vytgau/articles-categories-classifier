Toks sprendimas priimtas per posėdį, kurį Berlyne surengė Vokietijos automobilių pramonės sąjunga (VDA) ir kurį žurnalistai pavadino „dyzeliniu aukšto lygio susitikimu“. „Volkswagen AG“, „Daimler AG“ ir „BMW AG“ pažadėjo prisiimti išlaidas, susijusias su automobilių atšaukimu ir būtinais pokyčiais. Gamintojos patikino, kad pagrindinių automobilių charakteristikos, įskaitant ir degalų sąnaudas, nesuprastės. Taip pat pažymima, kad naujuose automobilių modeliuose išmetamų teršalų kiekis bus sumažintas pakoregavus programinę įrangą. Tai leis automobilių gamintojams iš esmės sumažinti išlaidas. „Dyzelgeitu“ pakrikštytas skandalas kilo 2015 m. rudenį, kai paaiškėjo, kad Vokietijos automobilių gamintoja „Volkswagen“ JAV naudojo programinę įrangą, kuri leido klastoti automobilių taršos rezultatus jų bandymo metu. JAV aplinkos apsaugos agentūra (EPA) apkaltino bendrovę tuo, kad dyzeliniais varikliais varomuose automobiliuose įdiegta programinė įranga, leidžianti testavimo metu nuslėpti realius duomenis apie teršalų emisijas. Daugelyje pasaulio šalių buvo pradėtas VW veiklos tyrimas. 2017 m. kovą Detroito federaliniame teisme „Volkswagen“ pripažino apgaudinėjusi JAV valdžią, beveik 600 tūkst. savo dyzelinių automobilių įdiegdama programinę įrangą, skirtą apeiti emisijų testus.„Volkswagen“ pripažino savo kaltę dėl „konspiracijos, trukdymo vykdyti teisingumą, importo nusikaltimų“. Vokiečiai sutiko sumokėti 2,8 mlrd. dolerių baudą.