Vis dėlto „Audi“ nusprendė panaikinti šį žymėjimą, kad jis būtų paprastesnis, bet nepatikėsite, kaip nepraktiškai dabar bus žymimi automobiliai. Darbinio variklio tūrio informacija ant automobilio iš tikrųjų yra visai naudingas dalykas. Visi ją supranta, ir, reikalui esant, gali pasakyti kitiems – „Mano automobilis varomas 2.0 TFSI varikliu“. Visgi, „Audi“ mano, kad toks žymėjimas yra pasenęs ir nepakankamai informatyvus. Todėl dabar ant markės automobilių galo išvysite 50, 55, 70 ir kitokius dviženklius skaičius. Ką jie reiškia? Jie automobiliams bus priskirti pagal išvystomą galią. Tikriausiai jau svarstote, kad 45 reiškia 450 arklio galių? Ne visai – 45 bus rašoma ant automobilių, kurių varikliai išvystys 169-185 kW, 30 žymės automobilius su mažiausia šios markės naujuose automobiliuose 81-96 kW galia, o 70 – automobilius su daugiau nei 400 kW. Dabar pažvelgus į „Audi“ automobilio galą darbinio tūrio pasakyti nepavyks. Nežinant šio žymėjimo, nepasakysit ir galios. Gal tai būtų ir logiškas sprendimas, bet sportiški S ir RS automobiliai išlaikys savo tradicinį žymėjimą pagal darbinį variklio tūrį. Taigi, vienoda sistema vis tiek nebus taikoma, nors būtent toks gamintojų tikslas. Iš tikrųjų, „Audi“ nori, kad taip pat būtų žymimi ir elektriniai, ir vidaus degimo variklį turintys automobiliai. Tai – vienintelė priežastis, kodėl žymėjimas keičiasi. „Audi“ teigia, kad elektromobiliams vis populiarėjant, variklio tūrio informacija tiesiog praranda prasmę, o ateityje į ją niekas nebekreips dėmesio. Nors, aišku, dar klausimas, kodėl pasirinkti būtent tokie skaičiai, kurie nežinančiam net nenusako variklio galios, o tik santykinį dydį? Pirmasis automobilis gausiantis naująjį žymėjimą bus naujasis A8 – automobilis su 6 cilindrų 3.0 TDI varikliu, išvystančiu 210 kW, bus žymimas „Audi A8 50 TDI“. Ne vienas automobilių naujienų portalas tokį žymėjimą vadina per daug painiu, tačiau, pastebima, kad tiek BMW, tiek „Mercedes-Benz“ jau anksčiau pripratino mus prie panašios sistemos. Matyt, tereikės laiko, kol vairuotojai (ir dalių parduotuvės) pripras prie naujo žymėjimo.