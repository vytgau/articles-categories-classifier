„General Motors“, „Ford“, „Toyota“, „Fiat Chrysler“, „Nissan“ ir „Honda“ pranešė apie mažesnius pardavimus nei 2016 m. balandį. Analitikai prognozavo, kad balandį automobilių pardavimai turėtų kristi 2-4 proc., tačiau, nepaisant to, per metus vis tiek turėtų būti parduota 17,1 mln. automobilių. Pardavimai krito, nepaisant kylančios pikapų paklausos Jungtinėse Valstijose. Tačiau „Ford“ pardavimų ir marketingo viceprezidentas Markas LaNeve'as teigia, kad priežasčių panikuoti nėra. „Turime palaukti, kaip praeis metai“, – kalbėjo jis. „Šioje pramonėje visada bus tiek geresnių, tiek blogesnių mėnesių“, – teigė viceprezidentas. Tuo tarpu automobilių rinkos tyrimų grupė „Kelley Blue Book“ teigia, kad šių metų pardavimai bus mažesni nei pernai, kai Jungtinėse Valstijose buvo parduotas rekordinis skaičius – 17,5 mln. – automobilių. Tai būtų pirmasis metinių pardavimų kritimas nuo 2009-ųjų.