Ieškodamas atsakymo į kertinį klausimą, kas vis dėlto laimėjo „Winter rally“, varžybų vadovas Donatas Liesis buvo priverstas atsiversti čempionato reglamentą ir paieškoti tokios unikalios situacijos išaiškinimo. Jame nurodoma, kad finiše užfiksavus vienodą laiką nugalėtoju skelbiamas ekipažas, geresnį rezultatą parodę pačiame pirmajame greičio ruože. Kadangi šįkart GR 1 Benediktas buvo trečias, o Giedrius – penktas, nugalėtoju paskelbtas „General Financing team Pitlane“ komandos lyderis.   Ir šiaip maksimaliai didelę sportinę intrigą dar labiau pakurstė abiejų šių ekipažų techninės problemos, užklupusios paskutiniuosiuose „greituose“ kilometruose: pačioje GR 6 pabaigoje G. Notkus viename posūkių sugebėjo išmontuoti saviškio „Mitsubishi Lancer EVO IX“ ratą, o B. Vanagas – sulaužyti priekinį kairį amortizatorių. Dėl šių dalykų krito abiejų lyderių važiavimo tempas. „Lūžus kairės pusės amortizatoriui mums dideliu iššūkiu tapo kiekvienas dešinysis posūkis – į kelią rėmėmės tik galiniu ratu. Tokiomis sąlygomis greitai važiuoti iš tiesų sudėtinga. Tai, kad atlaikėme Giedriaus atakas – didžiulė sėkmė“, – pripažino B. Vanagas. Savo ruožtu G. Notkus, paskutiniajame GR atsilošęs 7,60 sekundės – lygiai tiek, kiek atsiliko prieš finišo tiesiąją, apgailestavo dėl incidento GR 6. „Mes atidžiai sekėm situaciją turnyrinėje lentelėje ir lenktynių pabaigoje mėginome spurtuoti. GR 5 atlošėme 1,30 sek., geru tempu važiavom ir GR 6, tačiau jo pabaigoje išmontavome vieną padangą ir finišavome ant trijų ratų. Paskutiniajame greičio ruože įgytos persvaros neužteko. Galim tik pasidžiaugti, kad kova buvo labai azartiška ir įdomi – sveikinu Benediktą ir Mindaugą“, – finiše šypsojosi G. Notkus. Trečioji vieta bendroje įskaitoje atiteko Ramūno Čapkausko ir Tomo Šipkausko ekipažui.