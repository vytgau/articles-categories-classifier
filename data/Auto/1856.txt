„Dakaras šiuo metu yra labiausiai išreklamuotas iššūkis, tačiau yra žmonių, kurie turi didesnių iššūkių. Mūsų misija atkreipti dėmesį ir priminti, kad turime dalintis. Vertiname tai, kad mūsų ekipažo sudėtis leidžia atkreipti dėmesį ne tik į šiuos dalykus, tačiau ir į Lietuvos ir Lenkijos santykius”, – sakė B.Vanagas, drauge su šturmanu iš Lenkijos kitais metais startuosiantis Dakaro ralyje šeštą kartą. Kilnų bendradarbiavimą įvertino ir Lietuvos bei Lenkijos diplomatai. Neatsitiktinai pirmasis bendras Lietuvos užsienio reikalų ministro Lino Linkevičiaus ir Lenkijos ambasadorės Lietuvoje Urszulos Doroszewskos vizitas pirmadienį buvo į Vilniuje įsikūrusį Pal. Kun. Mykolo Sopočkos hospisą. Jam vadovauja sesuo Michaela Rak ir Gailestingojo Jėzaus Seserų kongregacija. „Jūsų kilni ir be galo reikalinga misija padėti sunkiai sergantiems ir labiausiai kenčiantiems – dar vienas prasmingas ir sektinas Lietuvos ir Lenkijos bendradarbiavimo pavyzdys“, – sakė L.Linkevičius. Hospiso ambasadoriais B.Vanagas ir S.Rozwadowskis tapo prieš 2016 m. Dakaro ralį. Šįmet „General Financing team Pitlane” paskelbė naują startų sudėtingiausiuose pasaulio lenktynėse ciklą. Ateinančių metų Dakare ekipažas startuos „Toyota Hilux” bolidu, ryškiai pažymėtu Lietuvos ir Lenkijos draugystės simboliu. Pirmadienį diplomatai ir sportininkai susitiko su hospiso darbuotojais ir vadovais, bendravo su hospiso gyventojais. Jie pabrėžė, kad kilniems darbams neegzistuoja sienos. Pal. Kun. Mykolo Sopočkos hospisas veikia nuo 2012 metų. Pagalbą ir priežiūrą, Gailestingojo Jėzaus Seserų vadovaujamoje įstaigoje gauna onkologine liga sergantys asmenys. Lietuvoje hospiso idėja dar mažai žinoma, iki šiol net nebuvo Lietuvoje tokios rūšies įstaigos atitikmens. „Hospiso“ termino autorė yra sesuo Michaela Rak, kuri pirmoji pradėjo vartoti šį terminą oficialiuose kreipimuose į Lietuvos institucijas. Įstaigos veikla iš dalies yra finansuojama Vilniaus teritorinių ligonių kasų, tačiau veikti ir padėti žmonės gali iš esmės tik geradarių dėka. Darbuotojai ir savanoriai stengiasi išnaudoti kiekvieną progą surasti trūkstamų lėšų ir padėti įstaigos pacientams. 