Kai gamini „tikrus vairuotojo automobilius“, privalai nepaprastai kruopščiai apgalvoti kiekvieną naują modelį, nes bet kuri klaida gali įbrėžti tviskantį, ilgus metus kruopščiai statytą nepriekaištingo valdymo, bekompromisės dinamikos ir galinės varančiosios ašies suteikiamo sportiško vairavimo pojūčio fasadą. BMW šį fasadą susprogdino tą akimirką, kai pasauliui pademonstravo priekiniais ratais varomą šeimos vienatūrį, tad dabar jau gali nebesijaudinti, kaip išsaugoti gerą vardą. Juokauju, žinoma. Nors Vokietijos įmonė imasi įvairių „šalutinių“ projektų, pavyzdžiui, priekiu varomų 2-os serijos ar X1 SUV modelių, ji neabejotinai išlieka naujausių technologijų tour de force ir smagių, dinamiškų automobilių kalve. Būtent toks įvaizdis per daugelį metų susiformavo potencialių pirkėjų ir savininkų galvose, tad, sugalvoję jį pakeisti, bavarai elgtųsi mažų mažiausiai neprotingai. Tačiau laikas nestovi vietoje. Ramiai įsitaisęs ant galingų benzininių ar dyzelinių variklių laurų, gali nė nepastebėti, kaip visas karavanas nudardėjo tolyn, o tau teliko sudžiūvusių lapų krūva. Vokiečiai tai neabejotinai žino ir ne tik stengiasi neatsilikti nuo naujovių traukinio, bet net mėgina būti to progreso lokomotyvu, o jį turėtų varyti elektros jėgainės ir hibridinės technologijos. Prieš penkerius metus įkurta „BMW i“ kol kas į pasaulį paleido tik du modelius – visiškai elektrinį „i3“ ir pirmąjį hibridinį superautomobilį „i8“. Tikrais bestseleriais jie netapo dėl kelių priežasčių, bet nemenką vaidmenį atliko kaina – revoliucinės technologijos ir sprendimai niekuomet neatsieina pigiai. Vis dėlto tiek „i3“, tiek „i8“ virto tais elektrinių ir hibridinių sistemų ledlaužiais, paskui kuriuos dabar plaukia įprastų BMW modelių gama, gavusi naują pavadinimą – „iPerformance“. Skiriamasis naujos šeimos narių bruožas – visi jie yra iš tinklo įkraunami benzininiai hibridai, ir žodelis „Performance“ (dinamika) parinktas neatsitiktinai. BMW rinkodaros specialistai supranta, jog tradicinis šios markės klientas gali nepatikliai susiraukti, išgirdęs, kad jam mėginama įsiūlyti hibridą – juk tokio tipo transportas vis dar asocijuojasi su keistų formų, paliegusius variklius turinčiais ir menką važiavimo malonumą teikiančiais ratuočiais (ačiū, „Toyota“!). Dėl to „iPerformance“ pirkėjams BMW žada, kad dinaminiu požiūriu jie jausis tarsi namie (t. y. ne prasčiau nei benzininiuose ar dyzeliniuose modeliuose), o kaip vyšnią ant torto pateikia neįtikimai mažas degalų sąnaudas. Nusprendę patikrinti, ar ne iš piršto laužti šie teiginiai, sėdome prie naujausio „iPerformance“ gamos nario – „330e“ sedano – vairo. Jam į kompaniją pasitelkėme „i“ serijos pradininką – „i3“ elektromobilį, iki šiol nepraradusį unikalumo. Pažvelgus į technines šių dviejų modelių specifikacijas, nepatyrusiai akiai gali pasirodyti, kad jie ganėtinai panašūs: abu turi benzininius variklius, elektros motorus, ličio jonų baterijas ir juos galima įkrauti iš elektros tinklo. Tačiau šie giminaičiai visiškai skiriasi tiek prigimtimi, tiek paskirtimi. Pradėkime nuo „i3“. Jums skaitant ankstesnę pastraipą turbūt kilo klausimas, ką elektromobilyje veikia benzininis variklis? Paprasta – mums į rankas pateko versija „REx“ su papildomai užsakomu dviejų cilindrų, 650 cm3 benzininiu generatoriumi. Jis įtaisytas po „i3“ bagažinės dugnu, šalia 170 AG elektros motoro, tačiau vidaus degimo variklis neturi jokio ryšio su ratais ir skirtas tik baterijoms papildyti tuo atveju, kai pakeliui nėra įkrovos stotelės. Vairuotojas „REx“ gali aktyvinti naudodamas „iDrive“ sistemą, arba jis įsijungia ir ima vos pastebimai burbuliuoti už nugaros, baterijai nusekus žemiau 6 proc. ribos. Dėl to „i3“ visais atvejais išlieka tikras elektromobilis, ir į benzininį generatorių reikėtų žvelgti kaip į papildomą garantą, panaikinantį „įveikiamo nuotolio“ baimę. Jei matote, kad iki kelionės tikslo pritrūksite elektros energijos, galite tiesiog papildyti 9 litrų talpos degalų baką – tokio kiekio pakaks nuvažiuoti dar apie 150 km. Pirkėjus, norinčius naudoti vien elektros energiją, iki šiol galėjo atgrasyti nepakankamai didelės talpos (18,8 kWh, 60 Ah celės) baterija, geromis sąlygomis leidusi įveikti vos 120–160 km. Žiemą šis atstumas dar sumažėja apie 20-30 procentų. BMW klientų būgštavimus išgirdo, ir šiemet „i3“ jau galima užsisakyti su kur kas talpesne, 27,2 kWh (94 Ah celės), baterija. Oficialių testų duomenimis, joje sukauptos energijos turėtų pakakti net 312 km nuotoliui. Tačiau realybė, kaip ir važiuojant visais elektromobiliais, kiek kitokia. Kur kas labiau įtikina BMW teiginys, kad bet kokiomis eismo ir oro sąlygomis naujuoju „i3“ įveiksite ne mažiau nei 200 km. To turėtų pakakti absoliučiai daugumai vairuotojų, juk retas kuris per dieną nesustodami nuriedame didesnį atstumą. „i3“ turi greitojo įkrovimo galimybę, tad net versiją su didesne baterija elektra pamaitinti užtruks vos 45 minutes. Jei namų garaže įsirengsite vidutinio galingumo įkrovos tašką (naujasis modelis palaiko iki 11 kW galios įkrovą), bateriją visiškai pripildysite per 2-3 valandas. Aišku, ją galima krauti ir iš paprasto 220V elektros tinklo, tačiau tuomet tam reikės paskirti visą naktį. Kad ir kurią versiją – su 60 Ah ar 94 Ah baterijomis, su benzininiu generatoriumi ar be jo – pasirinksite, gausite tai, ką drąsiai galima vadinti „Automobilio versija 2.0“. Jei jo išskirtinumo neįrodys keistoka išvaizda ir plonyčiai 20 colių ratlankiai, tuomet nuomonę pakeisite iškart, vos atidarę į priešingas puses atsiveriančias dureles (dėl itin tvirtos anglies pluošto konstrukcijos jam nereikia centrinio statramsčio) ir įsėdę vidun, kur jūsų lauks natūralios ekologiškos arba perdirbtos medžiagos. Kaip ir dera tikram „megapolio transportui“, geriausias ypatybes „i3“ demonstruoja mieste, kur žaibiška galingo elektros motoro reakcija leidžia energingai startuoti nuo kiekvieno šviesoforo ir lyg žuviai nardyti eismo sraute. Nepatogumų gali sukelti tik greičio ribojimo kalneliai, per kuriuos trumpos ratų bazės „i3“ straksi lyg užsispyręs ožiukas. Magistralėje nesijausite svetimi, tačiau čia erzina pro berėmius langus besiskverbiantis triukšmas ir geometrine progresija augančios elektros sąnaudos. Manote, kad visiškai elektrifikuotis dar anksti? Tuomet jums BMW paruošė labiau tradicinį patiekalą „330e“ pavidalu. Tai ta pati mums jau gerai pažįstama 3 serija. Tiesa, hibridinis modelis kol kas siūlomas tik sedano kėbulu. Nuo benzinu ar dyzelinu varomų brolių jį skiria vos keli „eDrive“ ženkleliai ant kėbulo ir papildomos durelės priekiniame sparne (jas atvėrę rasite „Type-2“ elektros jungtį), tad jei vis dar baiminatės, kad į kiemą įvažiavę hibridu sulauksite įtarių kaimynų žvilgsnių, „330e“ padės puikiai užsimaskuoti. Jį netgi galima užsisakyti su „M Sport“ įrangos ir apdailos paketu. Žinoma, „iPerformance“ markė nepateisintų savo vardo, jei nesiūlytų pakankamos dinamikos. Reikia pripažinti, kad jos šis hibridas atriekia su kaupu. „330e“ iš neseniai atnaujintos „320i“ versijos pasiskolino 2 litrų 184 AG turbininį variklį ir aštuonių pavarų automatinę transmisiją, tik vietoj hidrotransformatoriaus tarp jos ir benzininės jėgainės įtaisytas 88 AG elektros motoras, energiją gaunantis iš 7,6 kWh talpos baterijos. Bendra tokios sistemos galia siekia 252 AG ir 420 Nm, taigi, iki 100 km/val. „330e“ pagreitėja vos per 6,1 sekundės ir pasiekia 225 km/val. greitį. Iš kurios pusės bežiūrėsi, tai karštiesiems hečbekams prilygstantys duomenys. Elektronų paspirtis ypač juntama startuojant – staigiau numynus greičio pedalą, padangos vos pajėgia susidoroti su užplūdusiu sukimo momentu, lyg sėdėtumėt prie didžiulio darbinio tūrio dyzelinio automobilio vairo. Kelyje šis trečiukas puikiai užmaskuoja dėl elektros komponentų padidėjusią masę ir rieda taip pat sportiškai bei užtikrintai, kaip esame įpratę tikėtis iš standartinių 3 serijos modelių, o hibridinė jėgainė dinamikai prideda papildomo aštrumo ir elastingumo. Vairuotojas gali rinktis vieną iš trijų važiavimo režimų („Auto eDrive“, „Max eDrive“ ir „Save Battery“), perjungiamų šalia pavarų svirties sumontuotu mygtuku. Aktyvinus „Auto eDrive“, automobilis pats paskirstys optimaliausią benzininio ir elektros variklių darbo režimą, atsižvelgdamas net į tokius parametrus kaip navigacijos duomenys: pavyzdžiui, kylant į kalną, bus išnaudojama didžiausia įmanoma elektros paspirtis, kad nuo jo leidžiantis būtų galima pasitelkti visas regeneracijos galimybes. Įjungus „Max eDrive“, iki 120 km/val. veiks tik elektros variklis ir, jei baterija bus visiškai įkrauta, nesunaudoję nė lašo benzino įveiksite apie 20–30 kilometrų. Tad jei „330e“ įkrausite bent porą kartų per parą (pavyzdžiui namuose per naktį, ir vėl prie elektros tinklo prijungsite atvykę į darbą), jį galite naudoti kaip tikrą elektromobilį. Žinoma, tokiu atveju jums turbūt labiau tiktų „i3“.  Išsikrovus baterijai, „330e“ pradeda veikti kaip įprastas hibridas. „Save Battery“ režimas leidžia bateriją įkrauti važiuojant (tam naudojamas benzininis variklis), tačiau to daryti neapsimoka – tuo metu smarkiai padidėja degalų sąnaudos. Be to, šis režimas aktualus tik Vakarų Europoje, kai kurių miestų zonose, į kurias draudžiama įvažiuoti automobiliais su vidaus degimo varikliais arba už tai tenka mokėti papildomą taršos mokestį. Oponentai galėtų ginčytis, kad labai panašią ar net mažumėlę geresnę nei „330e“ dinamiką suteikia ir „330i“ bei „330d“ modeliai, tačiau „330e“ prieš juos turi nemenkų pranašumų. Vienas jų – apetitas degalams. Teoriškai šis iš tinklo įkraunamas hibridas turėtų pasitenkinti 2,1 l/100 km, bet realybėje sąnaudos sieks 6–7 litrus (tokiam rezultatui net dyzelis vargu ar prilygtų) arba... 0 l/100 km, jei jį dažnai krausite ir važinėsite vien elektra. Tendencija paprasta – kuo dažniau „330e“ pamaitinsite elektronais, tuo pigiau riedėsit. Antrasis pranašumas – kaina. Paprastai hibridai būna gerokai brangesni už standartinius giminaičius, tačiau šiuo atveju viskas kiek kitaip: „330e“ kainuoja vos tūkstančiu daugiau nei „330i“ ir net 5000 eurų pigiau už dyzelinį „330d“ variantą. Tad hibridų priešininkai savo pasirinkimo nebegalės pateisinti neproporcingai didele kaina. 3 serijos sedanas nėra vienintelis, įgavęs hibridinių genų. „iPerformance“ kataloge jau galite rasti „225xe“ vienatūrį, X5 „xDrive 40e“ SUV ir 7 serijos limuziną „740e“, netrukus prie jų prisijungs nauja 5-a serija, o šiek tiek vėliau – turbūt ir visiškai elektrinis „i5“ modelis. Akivaizdu, jog BMW jau suprato elektros teikiamą naudą. Dabar lieka sulaukti, kol elektros religiją ims išpažinti ir tradicinių bavariškų modelių gerbėjai. Saulės kilometrai Šios temos herojus ne veltui matote fotovoltinių saulės kolektorių fone – tokią fotografavimo vietą pasirinkome, nes neabejojame, jog ateityje turėtų gerokai išaugti elektros energijos dalis, gaunama iš atsinaujinančių šaltinių – saulės ir vėjo. Kalbame ne tik apie tokias didžiules saulės kolektorių fermas, kurias regite nuotraukose. Vis daugiau namų savininkų saulės elementus (ar nedideles vėjo jėgaines) įsirengs namų kieme ar ant stogų, o jų garažuose kabos įrenginiai, panašūs į „Teslos Powerwall“ baterijas. Per dieną jos sukaups kelias ar keliolika kilovatvalandžių energijos, kurias vakare ir naktį bus galima panaudoti ne tik namo reikmėms, bet ir elektromobiliui ar iš tinklo įkraunamam hibridui įkrauti. Taip šių modelių savininkai ne tik pamirštų, ką reiškia apsilankymas degalinėse, bet ir taptų iš esmės visiškai nepriklausomi nuo įprasto elektros tinklo. BMW i3 60 Ah Rex Kaina: 41 152 € Variklis: elektros + benzininis generatorius, 170 AG, 250 Nm Dinamika: 0–100 km/val. per 7,9 sek., 150 km/val. Sąnaudos: 13,5 kWh/100 km Masė: 1390 kg BMW 330e Kaina: 42 989 € Variklis: 1995 cm3 turbininis benzininis + elektros motoras, 252 AG, 420 Nm Dinamika: 0–100 km/val. per 6,1 sek., 225 km/val. (120 km/val. elektra) Sąnaudos: 2,1 l/100 km, 49 g/km CO2 Masė: 1660 kg