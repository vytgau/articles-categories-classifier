Kaip ir visada, pirmajame etape buvo sprendžiamos teorinės užduotys. Beje, konkurse galėjo dalyvauti tik asmenys, įgiję teisę vairuoti transporto priemones, priskirtas B kategorijai. Vadovaujantis konkurso nuostatais, atrinkti geriausiai išsprendę teorines užduotis vairuotojai (iš jų 3 moterys) rugsėjo 30 dieną atvyko į VšĮ Panevėžio darbo rinkos mokymo centro autodromą. Atvykusius pasveikino ir palinkėjo sėkmės Panevėžio darbo rinkos mokymo centro direktorius Valentinas Masilionis, Panevėžio vyriausiojo policijos komisariato Kelių policijos tarnybos vyresnioji specialistė Danguolė Urbonienė. Antrajame etape dalyviai sprendė Kelių eismo taisyklių bilietus. Jie visiems dalyviams buvo vienodi, tačiau buvo nustatytas 8 minučių laikas. Dalyvių žinios vertintos balais: mažiausiai klaidų padaręs dalyvis įvertintas 1 balu, o daugiausiai jų padaręs – 20. Kaip įprasta, VĮ „Panevėžio regiono keliai“ saugaus eismo inžinieriai Tomas Žagūnis bei Tadas Braždžionis paguodos dovanėles įteikė į trečiąjį etapą nepatekusiems dalyviams. Į trečiąjį etapą pateko mažiausiai balų surinkę dalyviai, iš jų 2 moterys. Šį etapą, kaip visada, organizavo VšĮ Panevėžio darbo rinkos mokymo centro darbuotojai. Organizuojant praktinio važiavimo rungtis, išradingajam Vytautui Šakėnui šįkart padėjo to paties centro vairuotojų mokytojas instruktorius Kęstutis Pukas, šių metų Geriausio Lietuvos vairuotojo konkurso antrosios vietos laimėtojas. Atlikti praktinei užduočiai buvo skirti du automobiliai – „Ford“ lengvasis ir „Toyota Hilux“ automatine pavara. Pastarąjį automobilį „paskolino“ UAB „Auresa“. Vairuotojai turėjo įveikti daugybę „gyvatėlių“ (ir važiuojant į slidų kalną, ir leidžiantis nuo jo), įvažiavus į garažą apsisukti ir išvažiuoti iš jo, nepaliečiant kūgių ir gairelių pravažiuoti pro daugybę vartų, kuriuos pastebėti trukdė vandens fontanai. Sugrįžus prie starto linijos, persėsti į „Toyota“ markės automobilį ir vėl įveikti daugybę figūrų. Važiuojant šiuo automobiliu reikėjo atlikti dar vieną užduotį – atsiliepti telefonu (naudojantis laisvų rankų įranga) ir atsakyti į keletą klausimų. Beveik visiems vairuotojas tai sukėlė šiokių tokių nepatogumų – pokalbio metu vieni dalyviai šiek tiek lėčiau pradėjo važiuoti, kiti kliudė gaireles ar kūgius. Kiekviena klaida vertinta 5 baudos sekundėmis. Neatlikęs nors vienos užduoties dalyvis diskvalifikuotas. Rungdamiesi vairuotojai įrodė, kad moka saugiai valdyti automobilį slidžiame kelyje. Trečiajame etape geriausiai pasisekė pirmą kartą dalyvavusiam šiame konkurse Justui Čekniui, Mindaugui Valatkevičiui (konkurse dalyvavo 5 kartą) ir Virginijui Kaušakiui (šio konkurso veteranui – dalyvavo visuose 6 organizuojamuose konkursuose). V. Kaušakys jau į antrą konkursą atvyko kartu su sūnumi Roku. Pastarasis nusileido tėčiui ir užėmė ketvirtąją vietą. Penktąją vietą laimėjo penktą kartą dalyvavusi šiame konkurse Rūta Nedzelskienė. Susumavus antrojo ir trečiojo etapų rezultatus, konkurso nugalėtoju tapo Justas Čeknys. Jam VĮ „Panevėžio regiono keliai“ įsteigtas vertingas prizas – 300 eurų čekis įsigyti padangų komplektą, nugalėtojo diplomas, pasirašytas Panevėžio apskrities vyriausiojo policijos komisariato viršininko Egidijaus Lapinsko, VĮ „Panevėžio regiono keliai“ direktoriaus Rolando Žagaro ir VšĮ Panevėžio darbo rinkos mokymo centro direktoriaus Valentino Masilionio. Dovanas įteikė policijos pareigūnė Danguolė Urbonienė. Antrąją vietą laimėjo ne naujokas šiame konkurse Mindaugas Valatkevičius. Jam įteikta „Kercher“ plovimo įranga ir antrosios vietos diplomas. Trečiosios vietos nugalėtojus Virginijus Kaušakys. Jam – diplomas ir išmanusis laikrodis-telefonas. Saugiausiai Panevėžio apskrities vairuotojai Rūtai Nedzelskienei – dailus, moteriškas išmanusis laikrodis ir diplomas. Nors antrajame etape padarė 9 klaidas, tačiau jai puikiai sekėsi važiuoti trečiajame etape. Ji aplenkė į trečiąjį etapą patekusią konkurso naujokę Agnę Martušauskaitę. Saugaus eismo konkurso „Panevėžio apskrities saugiausias vairuotojas“ nugalėtojams vertingas dovanas ir paguodos prizus dalyviams, kuriems pritrūko šiek tiek sėkmės, įsteigė VĮ „Panevėžio regiono keliai“. Visų partnerių, organizavusių šį konkursą, tikslas – sumažinti žuvusių bei sužeistų žmonių šalies keliuose, siekti, kad vairuotojai domėtųsi naujais teisės aktais, tobulėtų ne tik vairuodami automobilį, bet ir išmanytų teisės aktus, aktualius vairuotojams.