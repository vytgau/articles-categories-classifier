Po mėnesio prasidėsiančioje tarptautinėje Ženevos parodoje Vokietijos gamintoja pristatys AMG padalinio patobulintą G klasės modelį „Mercedes-AMG G63“. Apie tai kompanija pranešė savo svetainėje internete. Patobulintame visureigyje sumontuotas 4 litrų darbinio tūrio V8 benzininis variklis su dviem turbinomis generuos net 577 AG galią ir 2500-3500 aps./min. intervale pasieks stulbinantį 842 Nm maksimalų sukimo momentą. Ši jėgainė versija AMG gerbėjams pažįstama iš sportinio „Mercedes -AMG GT R“, ji turi dalies cilindrų deaktyvacijos funkciją, padėsiančią taupyti degalus. Galia visiems ratams siunčiama per automatinę devynių laipsnių transmisiją. „4Matic“ pavara sukimo momentą tarp ašių skirsto 40 procentų skirdama priekinei ir 60 procentų – galinei, bet to, kaip ir klasikinėje versijoje, visureigis turi tris blokuojamus diferencialus. Nuo 0 iki 96 km/val. „Mercedes-AMG G63“ gali įsibėgėti per 4,4 sekundės arba 0,9 sekundės greičiau nei ankstesnis modelis.  AMG specialistai tradiciškai perderino reguliuojamos pakabos ir vairo mechanizmus. Kiekviename AMG modelyje montuojami adaptyvūs amortizatoriai su trijų režimų kontrole: „Comfort“, „Sport“ ir „Sport+“. Be to, visureigyje įdiegti trys važiavimo bekele režimai ir dar du tradiciniams keliams. „Mercedes-AMG G63“ pasižymės didesnio skersmens ratlankiais (pavyzdžiui, galima rinktis 22 colių), didesniu chromuotų detalių kiekiu, agresyvesnio dizaino priekiniu buferiu, šiek tiek užapvalintomis radiatoriaus grotelėmis ir automobilio šone išvesta išmetimo sistema. Specialios pirmosios serijos modeliai bus originalaus dažymo ir padabinti sportiškomis juostomis. Kol kas visureigio AMG versijos kainos vokiečiai neatskleidžia. Naujasis tradicinis modelis rinkoje debiutuos šių metų birželį, o Vokietijoje jo pradinė numatoma kaina sieks 107 tūkst. eurų.