Memorandumo tikslas – pagreitinti įkrovimo stotelių tinklo plėtrą, palengvinti ilgas distancijas keliaujantiems elektromobiliu. Tai, savo ruožtu, paskatins elektromobilių rinkos plėtrą. Planuojamas itin greitas ir galingas įkrovimo stotelių, kurių galia sieks iki 350 kW, tinklas. Šis tinklas bus nepalyginamai greitesnis negu šiuo metu naudojama galingiausia įkrovimo sistema. Stotelių įrengimo darbus planuojama pradėti 2017 m. Pirmame etape visoje Europoje bus įkurta apie 400 stotelių. Žadama, kad iki 2020 m. klientai galės naudotis tūkstančiais įkrovimo taškų. Stotelės bus statomos šalia greitkelių bei pagrindinių magistralių. Iki šiol šiuose keliuose įkrovimo stotelių nebuvo. Tikimasi, kad elektromobilio įkrovimas taps tokiu pat įprastu veiksmu kaip įsipilti kuro įprastoje degalinėje. Tinklas bus grindžiamas standartine kombinuoto įkrovimo sistemos (angl. Combined Charging System (CCS)) technologija, kurios įkrovikliai tinka daugumai šiandien gaminamų elektromobilių. Įkrovimo infrastruktūra perkels esamą kintamosios ir nuolatinės srovės (AC/DC) standartą į naują lygį: automobilio bateriją bus galima įkrauti kelis kartus greičiau nei šiandien naudojamose stotelėse. Po memorandumu pasirašiusieji automobilių gamintojai, pabrėždami kiekvieno jų tikėjimą e. mobilumo ateitimi, įsipareigojo investuoti į tinklo sukūrimą. Tinklo steigėjos „Ford Motor Company“, „BMW Group“, „Daimler AG“ ir „Volkswagen AG“ bus lygiavertės partnerės bendroje įmonėje. Kiti automobilių gamintojai bus skatinami dalyvauti tinklo kūrime, padedant sukurti patogaus įkrovimo sprendimus.