Kaip rašoma pranešime žiniasklaidai, tyrimo rezultatai parodė, kad didžioji dalis, net 81 proc. gyventojų, automobilį remontuoja autoservise arba pas privatų meistrą. Beje, moterys, ypač jaunesnio amžiaus ir aukštesnio išsilavinimo, autoservisui ar privačiam meistrui automobilį patiki kiek dažniau nei vyrai. Tą patį galima pasakyti ir apie abiejų lyčių automobilių savininkus, gaunančius didesnes pajamas. Vyrai gerokai dažniau nei moterys nurodė remontuojantys automobilį patys. Gana nemažai moterų tvirtino, kad jų automobilio technine būkle pasirūpina kitas asmuo, taigi, tikėtina, kad dalis jų galiausiai taip pat remontuojama ne šeimininkų garažuose, o autoservisuose. Taigi, būtent autoservisuose paliekama absoliuti dauguma senų, nusidėvėjusių automobilių detalių, ir vairuotojams nereikia patiems spręsti problemos, ką toliau su jomis daryti. Vis dėlto ar detalių savo garažuose patys nekeičiantys vairuotojai žino apie jų taršą bei autoservisų pareigą panaudoti atliekas tinkamai, laikantis teisinių reglamentų? Ne visi žino apie atliekų pavojingumą Tyrimas atskleidė, kad vairuotojų ekologinis sąmoningumas dar nėra itin aukštas – tik 62 proc. apklaustųjų žino apie tai, kad nusidėvėjusios automobilių detalės yra pavojingos aplinkai. Moterų ir vyrų nuomonės šiuo klausimu šiek tiek skiriasi – apie atliekų kenksmingumą žino daugiau vyrų (64 proc.) nei moterų (58 proc.). Beje, jauno ir vidutinio (26–55 m.) amžiaus vyrai, gyvenantys rajonų centruose ir kaimuose, yra dažniausiai informuoti apie šią automobilių atliekų problemą. Į klausimą, kokias automobilių atliekas jie laiko pavojingomis, daugiausia, net 49 proc. respondentų, atsakė manantys, kad tai padangos. 45 proc. apklaustųjų teigė, kad tai akumuliatoriai. Didžioji dalis šį atsakymą pasirinkusių apklaustųjų – jauno ir vidutinio amžiaus, žemesnio išsilavinimo žmonės. Kiti 26 proc. apklaustųjų rinkosi tepalus, 11 proc. – filtrus, 9 proc. – stiklus. Kitas detales vardijo vos keletas respondentų, ir tik 4 proc. apklaustųjų mano, kad kenksmingos yra visos detalės. Tiesa, moterų ir vyrų nuomonės šiuo klausimu taip pat skiriasi. Šiek tiek daugiau nei pusė visų apklaustų moterų kaip pavojingą atlieką įvardijo padangas, o vyrai bei didžiausias pajamas gaunantys atstovai daugiau rinkosi ir įvairias kitas detales. Neatsakingas autoservisas – ne bėda Tyrime bandyta išsiaiškinti ir kitą gyventojų sąmoningumo aspektą – ar žinodami, kad jų autoservisas neteisingai tvarko atliekas, pakeistų jį į kitą? Rezultatai rodo, kad vairuotojų ekologinis sąmoningumas ir ryžtas, deja, nėra itin aukšti – tvirtą „taip“ rinkosi vos 14 proc. apklaustųjų. Didžiausia apklausos dalyvių dalis teigė dėl šio klausimo abejojantys: 42 proc., išsiaiškinę tokią informaciją, greičiausiai autoservisą keistų, ir 31 proc. – greičiausiai nekeistų. 11 proc. apklaustųjų buvo griežtai apsisprendę – net ir sužinoję neigiamą informaciją, jie savo autoserviso į kitą nekeistų. Vyrų ir moterų nuomonės šiuo klausimu skiriasi nestipriai, tačiau daugiau vyrų nusiteikę ryžtingai – didžioji jų dalis tikrai žino, keistų arba nekeistų autoserviso, o štai moterys labiau linkusios pasvarstyti. Atsisakyti netinkamai atliekas prižiūrinčio autoserviso paslaugų taip pat daugiau linkę jauno ir vidutinio amžiaus žmonės, o vyresni nei 56 metų vairuotojai nusiteikę konservatyviai – didžioji dalis jų, net ir išsiaiškinę tokią informaciją, savo autoservisui liktų ištikimi. Žemesnio išsilavinimo respondentai dažniau abejoja dėl apsisprendimo, o gaunantys aukštas pajamas yra labiau linkę autoserviso paslaugų atsisakyti. Taigi, tyrimo duomenų analizė atskleidė, kad vairuotojų ekologinis sąmoningumas mūsų šalyje dar nėra aukštas, daugelio vis dar nepasiekė informacija apie automobilių atliekų kenksmingumą. Be to, didelė vairuotojų dalis į neatsakingai pareigas atliekančius autoservisus žiūri atlaidžiai, ir abejoja, ar dėl to atsisakytų jų paslaugų. „Autogamintojų ir importuotojų“ asociacijos direktorė Rita Zdanevičienė primena, jog dauguma automobilių atliekų įrašytos į pavojingųjų atliekų sąrašą: alyva, jos pakuotės ir ja suteptos pašluostės, akumuliatoriai, hidrauliniai amortizatoriai, tepalų, kuro ir oro filtrai, baterijos ir kitos savo sudėtyje pavojingų medžiagų turinčios automobilių dalys. Tokios atliekos bei pavojingomis atliekomis nelaikomos automobilinės atliekos (pavyzdžiui, automobilinės padangos), numestos bet kur, nerūšiuojamos ar netinkamai tvarkomos, gali kelti didelį pavojų tiek aplinkai, tiek pačių žmonių sveikatai. Tokias atliekas privaloma perduoti legaliam atliekų tvarkytojui, turinčiam šią teisę. „Autogamintojų ir importuotojų“ asociacija šias pavojingas atliekas iš gyventojų surenka organizuojamų akcijų metu. Daugiau apie organizuojamas akcijas – www.agia.lt.