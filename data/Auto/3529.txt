Kaip rašoma pranešime žiniasklaidai, nespėtų sutvarkyti, duobėtų gatvių nuotraukų jau gausu socialiniuose tinkluose, o permaininga šlapdriba ir gausūs pavasario lietūs duobes tik paslepia nuo vairuotojų akių. Draudikai jau užfiksavo pirmuosius „pavasario“ klientus, kurie po gausaus kritulių kiekio patyrė finansinių nuostolių dėl neatsargaus važiavimo per balas, po kuriomis slėpėsi duobės. Į draudimo bendrovę BTA šiemet kreipėsi kelios dešimtys klientų, tokiu būdu apgadinusių automobilius. Patirtų žalų dydžiai prasideda nuo keliasdešimt eurų už padangas iki 1 tūkst. ar netgi daugiau eurų už rimtesnius sugadinimus: automobilių pakabas, variklių apsaugas ar kitas automobilio apatinėje dalyje esančias detales. „Nesumažinant greičio ir važiuojant tiesiai per balą neretai aptaškomi praeiviai. Reikia nepamiršti, kad net ir už tai vairuotojas gali gauti simbolinę baudą. Tačiau kur kas pavojingiau aptaškyti kito automobilio stiklą ar šoninį veidrodėlį, nes jo vairuotojas gali laikinai visiškai nematyti kelio, pakliūti į eismo įvykį ar jį sukelti. Trečia grėsmė – lėkdami per balas rizikuojate įvažiuoti į užlietą duobę, tuomet laukia rimtas automobilio remontas. Kiekvieną pavasarį sulaukiame klientų, kurie patiria finansinių nuostolių, nepamatę užlietų duobių sulaužo važiuoklę, aplamdo automobilį“, – sako BTA Ekspertizių skyriaus vadovas Andrius Žiukelis. Pasak A. Žiukelio, važiuojant lėtai, tikimybė ką nors sugadinti yra minimali. Kuo greitis didesnis, tuo didesnė ir tikėtina žala. Nekultūringiems vairuotojams Lietuvoje skiriamos baudos yra daugiau simbolinės ir atgrasančios funkcijos neatlieka. Išmetus šiukšlę ar nuorūką bauda siekia nuo 14 iki 30 eurų, tuo tarpu aptaškius pėsčiuosius mokėti tenka nuo 10 iki 12 eurų. Tačiau automobilio remontas – ne vienintelė bėda, gresianti kultūros stokojantiems vairuotojams, nes šiuo metu jie gali padaryti ir žalos gamtai. „Pro automobilių langus neretai skrieja nuorūkos, cigarečių pakeliai, įvairios gėrimų ar maisto pakuotės, vienkartiniai kavos puodeliai. Dabar pavasaris ir sausa žolė labai lengvai gali užsiliepsnoti netgi nuo išmestos, dar rusenančios nuorūkos. Taigi, šiuo metu reiktų galvoti ne tik apie šiukšlinimą, bet ir apie gaisro pavojų“, – sako A. Žiukelis. Policijos pareigūnai pataria arba bandyti sudrausminti nekultūringus vairuotojus, arba paskambinti pagalbos numeriu. „Kelyje pamačius netoleruotiną elgesį reikėtų tokius asmenis sudrausminti. Tačiau būtina atsižvelgti ir į savo galimybes, įvertinti visas aplinkybes, tarp jų ir galimą grėsmę – pavojų sau. Visada galima paskambinti bendruoju pagalbos telefonu 112 ir operatoriams nupasakoti įvykio aplinkybes“, – teigia Lietuvos kelių policijos tarnybos pareigūnai.