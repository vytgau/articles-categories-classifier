21-ame greičio ruože avariją patyrė ir iš varžybų pasitraukė pagrindinis belgo varžovas kovoje dėl pirmos vietos Ottas Tanakas. Tad raliui artėjant prie pabaigos, T. Neuville‘io persvara prieš artimiausią varžovą, komandos draugą Haydeną Paddoną, siekė daugiau nei minutę. Paskutiniuose greičio ruožuose belgas neskubėjo ir važiavo atsargiai. „Hyundai“ lenktynininkas sėkmingai finišą pasiekė pirmas ir iškovojo trečią pergalę sezone bei penktą karjeroje. Minute ir 23 sek. nuo nugalėtojo atsilikęs H. Paddonas ralį baigė antroje vietoje. Kol kas tai geriausias Naujosios Zelandijos sportininko rezultatas šių metų sezone. Ant paskutinio apdovanojimų pakylos laiptelio užlipo čempionate vis dar pirmaujantis bendroje įskaitoje „M-Sport“ lenktynininkas Sebastienas Ogier. Sekmadienį už trasos ribų išlėkęs prancūzas paskutiniame greičio ruože užfiksavo antrą rezultatą ir iškovojo papildomus keturis taškus. Iki sezono pabaigos likus penkiems raliams, S. Ogier persvara prieš T. Neuville‘į lenktynininkų įskaitoje sumažėjo nuo 18 iki 11 taškų. WRC2 klasėje pirmąją pergalę iškovojo Ole Christianas Veiby, kovoje dėl pirmos vietos įveikęs gamyklinės „Škoda“ komandos atstovą Pontusą Tidemandą. Rezultatai: (vieta, lenktynininkas, komanda, laikas) 1. Thierry Neuville'is Hyundai 2h40:46.1 2. Haydenas Paddonas Hyundai +1:23.9 3. Sebastienas Ogier M-Sport Ford +2:20.8 4. Dani Sordo Hyundai +2:47.4 5. Stephane'as Lefebvre'as Citroen +3:11.8 6. Teemu Suninenas M-Sport Ford +3:16.8 7. Madsas Ostbergas M-Sport Ford +3:39.6 8. Elfynas Evansas M-Sport Ford +4:39.1 9. Andreasas Mikkelsenas Citroen +4:43.5 10.Juho Hanninenas Toyota +4:53.7