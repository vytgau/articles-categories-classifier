Paskutinieji sezono startai Šeštadienio rytą prasidės pirmieji „Time Attack“ važiavimai. Šįkart trasoje nepasirodys rekordus mušanti Dainiaus Matijošaičio „Mitsubishi Xtra Evo“. Bet su dviem patobulėjusiais „Mitsubishi“ į trasą išvažiuos Jonas Poškus ir Arūnas Gečiauskas. Čia tikrai galima sulaukti netikėtų rezultatų. Po pietų prasidės pirmieji „Wolf Race“ lenktynių ratai. Paskutiniame etape dalyvaus jau minėtas A. Gečiauskas, kuris sudarys labai rimtą konkurenciją šio sezono lyderiui Ramūnui Čapkauskui. Svarbiausia yra tai, kad šios lenktynės yra oficialus Lietuvos automobilių žiedinių lenktynių čempionatas. Taigi finaliniame etape paaiškės keturi nauji Lietuvos čempionai. Griausmingiausia metų premjera Po visų lenktynių bus duotas startas metų premjerai – „Drift Race“. „Nemuno žiede susitiks 7 garsiausi „drifto“ meistrai Mantas Kulvinskas, Andrius Vasiliauskas, Evaldas Kovalenko, Gediminas Levickas, Andrius Čibirka, Džiugas Matusevičius ir Artūras Ravluškevičius. Patys dalyviai sako, kad per keturis lenktynių ratus dūmų, garso ir azarto užteks iki pavasario. Sutemus Šerykloje pasirodys pirmieji naktinio „drifto“ automobiliai. Padangų dūmų debesis mistiškame apšvietime jie žada kelti iki pat 02:00. Viso renginio metu gros muzika ir bus pardavinėjamas maistas. Tikras benzingalvių rojus Marijos žemėje.  Pramogos už trasos Visų lenktynių rezultatus gyvai bus galima stebėti adresu http://www.fastlap.lt/en/live/. Taip pat būtinai sekite naujienas „Instagram“ ir feisbuke. Čia pasirodys šviežiausios nuotraukos ir vaizdo reportažai iš įdomiausių momentų. Organizatoriai kviečia ir jus dalintis savo įspūdžiais iš lenktynių, todėl prie nuotraukų ir įrašų naudokite #iamfastlap prierašą. Tuo tarpu pramogų už lenktynių trasos ribų užteks visiems. Alkanų neliks, nes maistą ruoš net keli skirtingi gamintojai. Taip pat galima pasistatyti grilių ruošti savo pačių maistą. Pasisotinę žiūrovai gali drąsiai pavairuoti virtualų lenktynių automobilį „Simuliatorių akademijos“ palapinėje, , pasivažinėti kelių metrų aukščio galiūnu „Monster Truck“, o mažiausiųjų laukia pripučiami atrakcionai. Taip pat bus galimybė apžiūrėti naujausią Lietuvos policijos greičio tramdymo techniką. Pareigūnų palyda su motociklais vėl papuoš tradicinį lenktynių paradinį ratą. Policija bus atsivežusi ir alkotesterių, nes organizatoriams rūpi dalyvių ir žiūrovų saugumas.