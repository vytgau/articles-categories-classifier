Kol daugybė žmonių aukojo pinigus nuo šio uragano nukentėjusiems gyventojams, virtinė degalinių Teksase nusprendė pasipelnyti iš klientų, skubėjusių pasipildyti kuro atsargas, rašo svetainė carscoops.com. Per vieną interviu televizijai CNBC Teksaso generalinis prokuroras Kenas Paxtonas sakė, kad valstija jau sulaukė daugiau kaip 500 skundų dėl tyčia padidintų kainų. Nemažai žmonių skundėsi ir dėl degalinių, kurios drastiškai pakėlė degalų kainas, kol žmonės stengėsi pabėgti iš šio rajono. Pasak K. Paxtono, kai kurios degalinės už galoną (3,78 l) kuro prašė nuo 4 iki 10 dolerių (nuo 3,36 iki 8,40 euro). Tai kur kas daugiau už vidutinę šios valstijos degalų kainą, kuri siekia 2,19 dolerio (2,4 euro). Kai kurios degalinės buvo dar godesnės. Generalinio prokuroro tarnyba svetainei „Jalopnik“ sakė, kad viena Hiustono parduotuvė už galoną degalų reikalavo net 20 dolerių (16,8 euro) – dešimt kartų daugiau už valstijos vidurkį. Benzinas nebuvo vienintelė staigiai pabrangusi prekė. Generalinio prokuroro tarnyba taip pat gavo skundų dėl parduotuvių, kurios už vieną vandens butelių pakuotę prašė 99 dolerių (83 eurų). Pranešama, kad savo įprastus įkainius tris ar keturis kartus padidino ir kai kurie viešbučiai. Galbūt parduotuvių savininkams pavyksta staigiai pasipelnyti, bet jiems gresia rimtos pasekmės, jei bus sučiupti. Teksase už tyčinį kainų didinimą gamtinių nelaimių metu gresia bauda nuo 20 tūkst. iki 250 tūkst. dolerių (nuo 16,8 tūkst. iki 210 tūkst. eurų).