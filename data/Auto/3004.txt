„Pati data padiktavo renginio vietą, – sako žygį rengiančios VšĮ „Saugus ratas“ vadovas Valdas Juozas Vilūnas. – Nors Jonavos gimtadienis švenčiamas rugpjūčio pradžioje, dažniau miesto vardas siejamas būtent su Joninėmis.“ Kaip byloja istoriniai šaltiniai, Dominykas Kosakovskis, prie Skarulių dvaro kurdamas miestelį, jį pavadino savo sūnaus Jono Eustachijaus vardu. Kita legenda byloja, jog senais laikais kairiajame Neries krante stovėjusi smuklė, kurios židinį kurstė Jonas ir Jonienė, o pirkliai ir amatininkai kitaip niekaip nesakydavo, kaip „užsukime pas Jonus“. Taip esą ir kilęs Jonavos pavadinimas. „Nors esame vienas iš trijų mažiausių rajonų Lietuvoje, tačiau pagal gyventojų skaičių Jonava – devintas miestas šalyje, – kviesdamas į ne tik automobilių gerbėjams patrauklią šventę sako Jonavos meras Eugenijus Sabutis. – Tikrai turime kuo pasididžiuoti ir parodyti ne tik antikvarinės technikos gerbėjams, o bene labiausiai džiaugiuosi, kad šio žygio rengėjai pasirinko vaizdingą ir įdomų žygio maršrutą, padedantį geriau pažinti krašto istoriją ir jį garsinusių žmonių įamžintą atminimą.“ Istoriniam automobilių ir motociklų raliui Jonų respublikoje startas bus duotas Santarvės aikštėje priešais miesto savivaldybę. Pajudėję iš čia žygio dalyviai nevalia bus priversti pamiršti, kad išpuoselėta jų antikvarinė technika rieda Lietuvos, o ne Vakarų Europos keliais. To priežastis – ne tik lygūs, rūpestingai prižiūrimi keliai, bet ir prieš jų akis šmėžuojančios rodyklės su daugeliui nostalgiją keliančiais vietovių pavadinimais: Paryžius, Londonas, Venecija, Šveicarija... Tai iš tiesų unikalus rajonas, nes jokiame kitame Lietuvos kampelyje nerasi tokių skambių kaimų ir gyvenviečių vardų. Kodėl jie čia atsirado, kuo didžiuojasi ne tik taip prabangiai pavadintų vietovių gyventojai – ieškant atsakymų į šiuos ir panašius klausimus teks pasukti galvą ir žygio dalyviams.  Istorinės transporto priemonės neskubriai, spinduliuodamos antrąją savo jaunystę ir keldamos susirinkusiųjų pasigėrėjimą, riedės pro Užusalius, Ruklą, Upninkus, Žeimius, Kulvą ir kitas rajono vietoves, o, įveikusios visą apie 130 kilometrų ilgio ralio maršrutą, finišuos vėl Jonų sostinėje, prie naujosios sporto arenos, rajono centrą pasiekdamos iš kitos pusės nei startavo. Kaip jau įprasta „Saugaus rato“ rengiamuose istorinių automobilių raliuose, tai nebus vien lėkimas baiminantis ilgėliau nukreipti žvilgsnį pro langą. „Tapo tradicija ne tik grožėtis atskirų, kasmet vis kitų regionų, žymesnėmis istorinėmis vietovėmis, bet ir pasiklausyti vietinių gidų pasakojimų, legendų, praturtėti žiniomis apie konkretaus miesto ar kaimo, gyvenvietės istoriją, žmones, – sako pagrindinis žygio organizatorius V. J. Vilūnas. – Ir šio renginio dalyviams teks surasti ne vieną objektą, išsiaiškinti kuo jis garsus ir vertingas, o pertraukėlių metu, nepažeisdami mūsų tradicijų, ragausime šviežią, ką tik išsuktą medų, užsikąsdami baltu varškės sūriu ir užsigerdami kvapnia žolelių arbata.“ Žygio dalyviai atidžiau pasižvalgę po vieną gražiausių rajono gyvenviečių Žeimius, stabtelės aukščiausioje rajono vietovėje – šalia obelisko vienam ryškiausių XVI a. šviesuolių, pirmosios aukštosios mokyklos Lietuvoje steigėjui Abraomui Kulviečiui. Čia jų lauks ne tik praktinė užduotis, bet ir viską atperkantys vaizdai. Mat nuo šios kalvos atsiveria kiek akys aprėpia plačiausia panorama su joje pastebimais net ir didžiausiais Jonavos bei Kėdainių chemijos gigantais. Renginio organizatoriai paruošė ypatingą dovaną tądien vardadienius švęsiantiems Jonams, Jonėms bei Janinoms – juos atleidžia nuo ir taip simbolinio starto mokesčio. Norinčių dalyvauti istorinės technikos žygyje Jonų respublikoje paraiškas priima VšĮ „Saugus ratas“.