„Padangos automobiliui yra tas pat, kas žmogui – drabužis. Jei žiemą nemūvite vasarinių batų, o vasarą nedėvite palto, lygiai taip pat pagal sezoną reiktų „rengti“ ir automobilį. Padangos privalo būti skirtos tam tikram sezonui, pritaikytos vairuotojo ar šeimos gyvenimo būdui“, – sako „Inchcape Motors“ automobilių serviso atsarginių dalių plėtros vadovas Artūras Kviliūnas. Ekspertas primena, kad pavasarį keliuose padaugėja eismo įvykių. Šie šeši patarimai padės teisingai išsirinkti padangas ir būti saugiems kelyje. 1. Padangas rinkitės atsižvelgdami į tai, kokia kelio danga važiuojate dažniausiai ir – kokiu greičiu. Tarkime, didžiąją dalį važiuojate asfaltu dengta danga, tačiau kasdien reikia įveikti ir kelis šimtus metrų žvyru padengtą kelio atkarpą, kuri lietui lyjant virsta purvu, tuomet reiktų rinktis tokioms sąlygoms skirtas padangas. Jei važiuojate tik mieste ar automagistrale, kur leidžiamas didesnis greitis, patarčiau rinktis padangas su aukštesniu greičio indeksu. Mūsų šalies keliams pritaikytas padangų greičio indeksas leidžia važiuoti 160 km/val. greičiu. Bet, jei prireiks išvažiuoti į užsienį, kur leidžiama važiuoti daug greičiau, pravers padangos su didesniu greičio indeksu. Agresyvų (sportinį) vairavimo stilių mėgstantiems vairuotojams patarčiau įsigyti sportinio tipo padangas. Jos yra minkštesnės, tad geriau sukimba su kelio danga. 2. Padangos turi būti skirtos tam tikram sezonui. Lietuvos keliuose susiduriame su labai skirtingomis vairavimo sąlygomis – kelio danga būna ir apledėjusi, ir snieguota, ir šlapia, tad rinktis reiktų sezonines – tik žiemai ar tik vasarai skirtas – padangas. Tiems, kurie svarsto taupyti ir galvoja pirkti universalias padangas, reiktų žinoti, kad šios padangos yra skirtos rudens sezonui, medžioklei, bekelei. Važiuojant plentu jos kelia triukšmą, o žiemą – neturi reikiamo sukibimo su kelio paviršiumi. Universalios padangos žemoje temperatūroje kietėja, tad esant plikledžiui važinėti su visiems sezonams skirtomis padangomis yra labai nesaugu. 3. Atkreipkite dėmesį į padangos žymėjimą: stabdymą esant šlapiai, sausai kelio dangai, ant ledo, triukšmo lygį, kuro sąnaudas. Šiuo metu esantis padangų žymėjimas parodo tik trečdalį padangos savybių. Dažnam naudotojui gali būti aktualesni kiti, neišvardinti etiketėje, parametrai. Svarbiausias jų – pagaminimo data. Geros padangos yra tos, kurios nėra senesnės nei trijų metų, mat bėgant laikui garuoja dervos, keičiasi padangos savybės, jos sensta. O juk nusipirkę padangas, jas eksploatuosime kelis metus, tad data yra labai svarbus parametras. Optimalus padangos „darbo“ terminas yra 7 metai. Noriu atkreipti dėmesį į taip vadinamus „išpardavimus“. Juose dažnai būna parduodamos 4-5 metų senumo padangos. Tad, būkite dėmesingi, neapsirikite pirkdami trumpesnio galiojimo produktą. 4. Atkreipkite dėmesį į padangų gamintojo žinomumą. „Premium“ klasės padangų gamintojai visuomet žengia „koja kojon“ su laiku bei gamina produktus pagal šių dienų aktualijas, prisitaiko prie automobilių gamintojų taikomų moderniausių technologijų. Šios kategorijos gamintojai didžiausią dėmesį skiria vairuotojų saugumui bet kokiomis klimato sąlygomis. 5. Ar ilgai tarnaus padangos, priklauso nuo to, kaip jas eksploatuosite. Profesionaliame servise meistrai paprastai įvertina tiek žieminių, tiek vasarinių padangų būklę bei pateikia rekomendacijas ir pasiūlymus. Pastebėta, kad daugiausiai problemų kyla dėl netinkamo oro slėgio padangose. Padangas eksploatuojant, reikia atsižvelgti į tai, ar važiuojate vieni, ar vežate krovinį. Jei per daug pripučiate padangas, išsidėvi jų vidurys. Jei per mažai – dėvisi kraštai, susidaro „laipteliai“. Jei važiuojate ne vienas, pripūskite padangas. Nuvežus krovinį, orą iš padangų reikia nuleisti. Be to, pasikeitus oro temperatūrai lauke, pasikeičia ir oro slėgis padangoje. Pastarasis lemia stabdymo kelią, todėl tikrai svarbu karts nuo karto slėgį patikrinti. Kita problema – „išmušta“ automobilio ratų geometrija. Žiemą ant kelio būna sniego, pasitaiko, kad mašina slysta, atsiremia į kelio kraštą. Atšilus orams, kelyje esančios duobės prisipildo vandens, važiuojant jų nepastebite. Todėl po žiemos rekomenduoju patikrinti ratų suvedimą. 6. Padangų tarnavimo laikas tiesiogiai priklauso ir nuo jų saugojimo sąlygų. Padangų negalima saugoti karštoje, drėgnoje ar temperatūros skirtumų veikiamoje aplinkoje. Būtina vengti tiesioginių saulės spindulių. Netinka saugojimui nei balkonas, nei nešildomas garažas. Nesilaikant saugojimo sąlygų, iš padangos šalinasi eteriniai aliejai, atsiranda mažų įtrūkimų. Geriausia padangas saugoti specialiuose „padangų viešbučiuose“. Sumontuotos ant ratlankių jos turi būti saugomos horizontaliai, nesumontuotos – vertikaliai. Anot A. Kviliūno, padangas iš žieminių į vasarines reiktų keisti tuomet, kai lauke nebebūna minusinės temperatūros ir plikšalos. Žiemines padangas rekomenduojama naudoti tol, kol nuvalomi keliai, nuplaunamas per žiemą susikaupęs purvas. Oro temperatūra nėra tiek svarbi, kiek svarbi yra kelio būklė. „Žiemą keliuose barstomos druskos sukelia automobilio koroziją, todėl po žiemos ima strigti automobilio stabdžių cilindrai, kreipiančiosios, trinkelės, korozija pažeidžia ir stabdžių diskus, atplyšta trinkelių antdėklai. Atvažiavę keisti ratus, būtinai prašykite ekspertų, kad įvertintų stabdžių sistemos darbą“, – pataria A. Kviliūnas.