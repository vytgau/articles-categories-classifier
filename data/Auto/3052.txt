Minėtasis V. Rossi paskutinį ratą pradėjo važiuodamas pirmas. Italas padarė klaidą aštuntą posūkyje, o nuo motociklo krito vienuoliktame. Tuo puikiai pasinaudojo antroje vietoje važiavęs M. Vinalesas. Jaunasis ispanas finišo liniją kirto pirmas ir iškovojo trečiąją pergalę šių metų sezone. M. Vinalesas lenktynininkų įskaitoje vėl pakilo į pirmą vietą. Jo persvara prieš artimiausią varžovą dabar siekia 17 taškų. Puikiai šios dienos lenktynėse pasirodė vietos herojus Johannas Zarco, finišavęs antras. Prancūzas po starto, antrame posūkyje, išsiveržė į priekį. Sportininkas vėliau atitrūko nuo varžovų pusės sekundės atstumu. Šeštame rate pirmose trejose pozicijose važiavusius sportininkus, kirtus starto/finišo liniją, skyrė vos 0,2 sek. Po kurio laiko M. Vinalesui pavyko aplenkti J. Zarco, bet ispanui sunkiai sekėsi atitrūkti nuo varžovo. Sportininkams įveikus pusę distancijos, ispaną ir prancūzą skyrė mažiau nei pusė sekundės. Už minėtų dviejų lenktynininkų dėl prizinės vietos kovojo V. Rossi ir Marcas Marquezas. Tiesa, kova baigėsi po to, kai ispanas antrame trasos posūkyje krito nuo motociklo ir pasitraukė iš varžybų. Iki finišo likus šešiems ratams V. Rossi aplenkė iki tol antroje vietoje važiavusį J. Zarco. Italas pagerino trasos rekordą ir ėmė vytis komandos draugą M. Vinalesą. Iki finišo likus tik trims ratams, M. Vinaleso persvarą prieš V. Rossį buvo vos 0,191 sek. Italas antrame trasos posūkyje aplenkė ispaną ir išsiveržė į priekį. Paskutiniame rate V. Rossi išvažiavo per plačiai aštuntame posūkyje. Sportininko pasirodymas baigėsi vienuoliktame posūkyje, kuriame „Yamaha“ lenktynininkas krito nuo motociklo ir taip padovanojo pergalę komandos draugui M. Vinalesui. Ispanas antroje vietoje likusį J. Zarco aplenkė daugiau nei 3 sekundėmis. Tik tryliktas lenktynes pradėjęs „Honda“ lenktynininkas Dani Pedrosa finišo liniją kirto trečias. Ispanas lenktynininkų įskaitoje pakilo į antrąją vietą. Iki šiol čempionate pirmavęs V. Rossi dabar lenktynininkų įskaitoje nuo pirmą vietą užimančio komandos draugo M. Vinaleso atsilieka 23 taškais, o nuo D. Pedrosos – 6 taškais. Etapo rezultatai: (Vieta, lenktynininkas, komanda, laikas) 1. Maverickas Vinalesas, Yamaha, 43:29.793 2. Johannas Zarco, Tech3 Yamaha, +3.134 3. Dani Pedrosa, Honda, +7.717 4. Andrea Dovizioso, Ducati, +11.223 5. Calas Crutchlow, LCR Honda, +13.519 6. Jorge Lorenzo, Ducati, +24.002, 7. Jonas Folgeris, Tech3 Yamaha, +25.733 8. Jackas Milleris, MVDS Honda, +32.603 9. Lorisas Bazas, Avintia Ducati, +45.784 10. Andrea Iannone, Suzuki, +48.332 11. Tito Rabatas, MVDS Honda, +50.036 12. Polas Espargaro, KTM, +52.661 13. Bradley Smithas, KTM, +53.179 14. Samas Lowesas, Aprilia, +55.432 15. Sylvainas Guintoli, Suzuki, +1:06.878 – Valentino Rossi, Yamaha, – Aleixas Espargaro, Aprilia, – Marcas Marquezas, Honda, – Danilo Petrucci, Pramac Ducati, – Scottas Reddingas, Pramac Ducati, – Karelas Abrahamas, Aspar Ducati, – Hectoras Barbera, Avintia Ducati, – Alvaro Bautista, Aspar Ducati, Bendra įskaita: (vieta, lenktynininkas, taškai) 1. Maverickas Vinalesas 85 2. Dani Pedrosa 68 3. Valentino Rossi 62 4. Marcas Marquezas 58 5. Johannas Zarco 55 6. Andrea Dovizioso 54 7. Calas Crutchlow 40 8. Jorge Lorenzo 38 9. Jonas Folgeris 38 10. Jackas Milleris 29 11. Danilo Petrucci 26 12. Scottas Reddingas 26 13. Lorisas Bazas 19 14. Aleixas Espargaro 17 15. Andrea Iannone 15 16. Alvaro Bautista 14 17. Tito Rabatas 13 18. Hectoras Barbera 12 19. Karelas Abrahamas 9 20. Alexas Rinsas 7 21. Polas Espargaro 6 22. Bradley Smithas 6 23. Samas Lowesas 2 24. Sylvainas Guintoli 1