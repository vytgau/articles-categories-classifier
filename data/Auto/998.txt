Remiantis nepriklausomos Norvegijos transporto federacijos (OFV) pateiktais duomenimis, vien elektra varomi ir hibridiniai automobiliai pernai Norvegijoje sudarė 52 proc. visų naujai įsigytų transporto priemonių, ir tai byloja apie pažangą, nes 2016 metais jie sudarė 40 proc. visų nusipirktų automobilių, skelbiama svetainėje autoblog.com. OFV vadovas Oeyvindas Solbergas Thorsena patikino, kad jokia kita šalis panašia elektromobiliams tenkančia rinkos dalimi pasidžiaugti negali, ir pridūrė, jog tai pirmas kartas, kai iškastiniu kuru varomų transporto priemonių skaičius smuktelėjo žemiau 50 proc. ribos. Naujų elektromobilių savininkai Norvegijoje atleidžiami nuo daugybės kelių ir kitokių mokesčių, be to, daugelyje vietų jie gali nemokamai pasistatyti automobilį. Teikiamos ir nemokamo įkrovimo galimybės. Beveik visa elektros energija Norvegijoje gaunama iš hidrogeneratorių, todėl perėjimas prie elektra varomo transporto leidžia gerokai sumažinti oro taršą ir veiksmingai kovoti su klimato kaita. Remiantis pernai Tarptautinės energetikos agentūros (TEA) pateiktais duomenimis, pagal elektromobilių pardavimo rodiklius Norvegija gerokai lenkia tokias šalis kaip Nyderlandai, Švedija, Kinija, Prancūzija ir Didžioji Britanija. Vadovaujantis TEA kriterijais, kuriais pagrįstas vertinimas pateikiamas neatsižvelgiant į įkrovimo galimybės neteikiančius nedidelius elektrinius variklius turinčių hibridinių automobilių pardavimą, 2017 metais elektra varomų automobilių pardavimas Norvegijoje išaugo iki 39 proc., tuo tarpu kai 2016-aisiais jis siekė 29 proc. Antra vieta tada atiteko Nyderlandams su 6,4 proc. siekiančiais elektromobilių pardavimo rodikliais. „Permainų sulaukėme greičiau nei galėjome tikėtis. Didieji automobilių gamintojai tvirtina vieningai pereisiantys prie neiškastinį kurą naudojančių automobilių gamybos“, – sakė O. S. Thorsenas. Norvegijos elektromobilių gamybą reglamentuojančios strategijos gerokai skiriasi nuo naftos ir dujų išgavimo atviroje jūroje gairių. Savininkų interesams atstovaujančiai Norvegijos elektromobilių asociacijai vadovaujanti Christina Bu sakė, kad dar tikrai per anksti riboti su elektromobiliais siejamas iniciatyvas, ir priminė apie parlamento išsikeltą siekį iki 2025 metų pamažu visiškai atsisakyti prekybos iškastinį kurą naudojančiomis transporto priemonėmis. „Tai ambicingas tikslas, kurį pasiekti tektų vos per septynerius metus“, – sakė ji agentūrai „Reuters“. Svarstant 2018 metų biudžetą buvo atmestas pernai dešiniųjų vyriausybės pateiktas planas apkarpyti su elektromobiliais susijusias iniciatyvas 5,3 mln. gyventojų turinčioje šalyje. Pirmosios pozicijos 2017 metais Norvegijoje parduotų automobilių sąraše atiteko „Volkswagen Golf“, „BMW i3“, „Toyota Rav4“ ir „Tesla Model X“. „Tesla“ modelis – vienintelis išskirtinai elektra varomas automobilis; kiti – elektrinių arba hibridinių sprendimų versijos. Vien tik elektra varomų automobilių pardavimas per 2017 metus Norvegijoje išaugo iki 21 proc. 2016 metais jis siekė 16 proc. Labiausiai šioje šalyje pernai smuktelėjo prekybos dyzeliniais automobiliais rezultatai: nuo 31 proc. 2016-aisiais jie sumažėjo iki 23 proc. Kai kurių Norvegijos regionų keliuose dyzelinių transporto priemonių vairuotojams imti taikyti didesni kelių mokesčiai nei benzinu varomų automobilių savininkams.