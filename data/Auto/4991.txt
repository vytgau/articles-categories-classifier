Iš „pole“ pozicijos startavęs M. Marquezas po starto išsilaikė rikiuotės priekyje ir sėkmingai tolo nuo varžovų. Ispano persvara prieš artimiausią varžovą vienu metu siekė beveik 3 sekundes. Aplenkęs brolius Aleixą ir Polą Espargaro, C. Crutchlow ėmė vytis priekyje važiavusį M. Marquezą. Britui pavyko sumažinti atsilikimą nuo ispano iki 0,7 sek. Reaguodamas į tai, M. Marquezas užfiksavo savo geriausią rato įveikimo laiką. Bet ispanas rikiuotės priekyje išsilaikė neilgai. 10-ame lenktynių rate, ketvirtame trasos posūkyje, sportininkas krito nuo motociklo ir pasitraukė iš varžybų. Pasinaudojęs varžovo nesėkme varžybų lyderiu tapo C. Crutchlow. Tuo tarpu V. Rossi, aplenkęs A. Espargaro, pakilo į antrąją vietą. Britas sėkmingai tolo nuo varžovų, o italui sunkiai sekėsi prisivyti priekyje važiavusį lenktynininką. Iki finišo likus 12 ratų, C. Crutchlow persvara prieš V. Rossį buvo didesnė nei 3 sek. Italui suklydus ketvirtame posūkyje, brito persvara prieš varžovą išaugo beveik iki 6 sek. C. Crutchlow sėkmingai išsilaikė lyderio pozicijoje ir finišo liniją kirtęs pirmoje vietoje iškovojo antrą pergalę šių metų sezone. Tuo tarpu tik iš 15-os vietos startavęs V. Rossi šios dienos varžybas baigė antroje vietoje. Kurį laiką atrodė, kad trečioji vieta atiteks „Suzuki“ komandos lenktynininkui A. Espargaro. Bet sportininkas krito nuo motociklo ketvirtame trasos posūkyje ir pasitraukė iš varžybų. Tad ant paskutinio apdovanojimų pakylos laiptelio užlipo Andreą Dovizioso aplenkęs Maverickas Vinalesas. Lenktynių rezultatai: (vieta, lenktynininkas, komanda, laikas) 1. Calas Crutchlow „LCR Honda“ 40:48.543 2. Valentino Rossi „Yamaha“ +4.218 3. Maverickas Vinalesas „Suzuki“ +5.309 4. Andrea Dovizioso „Ducati“ +9.157 5. Polas Espargaro „Tech3 Yamaha“ +14.299 6. Jorge Lorenzo „Yamaha“ +20.125 7. Scottas Reddingas „Pramac Ducati“ +28.369 8. Bradley Smithas „Tech3 Yamaha“ +28.781 9. Danilo Petrucci „Pramac Ducati“ +28.792 10. Jackas Milleris „Marc VDS Honda“ +28.815 11. Stefanas Bradlas „Aprilia“ +31.809 12. Alvaro Bautista „Aprilia“ +47.734 13. Yonny Hernandezas „Aspar Ducati“ +47.749 14. Eugene‘as Laverty „Aspar Ducati“ +54.311 15. Mike‘as Jonesas „Avintia Ducati“ +55.875 16. Tito Rabatas „Marc VDS Honda“ +1:06.395 17. Nicky Haydenas „Honda“ +1:22.604 – Hectoras Barbera „Ducati“ - – Aleixas Espargaro „Suzuki“ - – Marcas Marquezas „Honda“ - – Lorisas Bazas „Avintia Ducati“ -