Tai – pirmas kartas, kai automobilių gamintojas iš Italijos gauna prestižinį „Motor Trend“ apdovanojimą. „Alfa Romeo Giulia“ visame pasaulyje gautus apdovanojimus jau sunku suskaičiuoti. Tai automobilis, demonstruojantis geriausias įmanomas vidutinio dydžio sedano savybes. Ne mažiau svarbu ir tai, kad jis perteikia tradicines „Alfa Romeo“ vertybes, jau daugiau nei šimtą metų vienijančias vairavimo entuziastus visame pasaulyje“, – sako „Alfa Romeo“ pardavimo vadovas Baltijos šalyse Laurynas Boguševičius. „Motor Trend“ geriausią automobilį renka iš visų naujų ar atnaujintų 2017-aisiais rinkoje pasirodžiusių automobilių. Šie rinkimai išsiskiria savo principu: pirmoje dalyje visi konkurso automobiliai atlieka greitėjimo, stabdymo ir valdymo savybių testus specialiame bandymų centre. Pagal šių testų rezultatus „Motor Trend“ teisėjai atrenka aštuonis geriausiai pasirodžiusius automobilius, kurie patenka į rinkimų finalą. Į finalą patekę dalyviai yra nagrinėjami dar detaliau ir vertinami pagal šešis kriterijus: dizaino progresyvumą, inžinerijos meistriškumą, saugumą, efektyvumą, vertę bei našumą. Naujasis „Alfa Romeo Giulia“, patyrusių žurnalistų teigimu, vertinant visų šešių elementų visumą, atrodo geriausiai iš šiais metais JAV rinkoje pasirodžiusių automobilių. „Motor Trend“ teisėjai vienbalsiai pritarė, kad „Alfa Romeo Giulia“ yra modelis, kurį vairuoti nepaprastai malonu. „Alfa Romeo“ sukūrė automobilį, kuris turbūt yra geriausias valdymo savybes turintis sedanas visoje rinkoje“, – pažymėjo vyriausiasis „Motor Trend“ redaktorius Edas Lohas. Viso „Motor Trend“ testų metu buvo įveikta daugiau nei 11 tūkstančių kilometrų specialiame automobilių bandymų autodrome, duobėtose gatvėse, užmiesčio keliuose ir visomis kitomis specifinėmis vairavimo sąlygomis.