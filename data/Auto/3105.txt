Galingiausioje klasėje – net 38 automobiliai „Mūsų, vadinamoje „bombų“, klasėje starte buvo 38 automobiliai – rikiuotės gale stovintys savo pozicijas užėmė labai toli nuo starto linijos. Kompanija – solidi, o tokia varžovų gausa mane, patyrusį lenktynininką, labai džiugina. Esu daug metų atidavęs automobilių sportui ir matyti tokį gausų sportininkų būrį yra labai malonu. Smagu ir tai, kad varžybų rengėjai daug dėmesio skyrė būtent dalyviams: jautiesi apgaubtas dėmesiu, rūpesčiu. Patikėkite, per tiek metų yra tekę dalyvauti varžybose, kuriose lenktynininkas būdavo vos ne paskutinėje vietoje: čia visas pagrindinis dėmesys, atvirkščiai, buvo skirtas sportininkams“, – įspūdžiais po pergale pasibaigusio etapo dalijosi daugkartinis Lietuvos čempionas Ramūnas Čapkauskas. Lietuvoje gaminta technika – konkurencinga Pernai paskelbęs, jog traukiasi iš ralio ir nuo šiol dėmesį sutelks žiedinėms lenktynėms, patyręs lenktynių meistras Lietuvos čempionatui pasirinko naują techniką. „BMW GTR“ įsigijęs R. Čapkauskas per žiemos mėnesius daug laiko ir lėšų skyrė galingai technikai parengti: „Žinau, kad keletas mūsų klasės varžovų turi 600-700 „arklių“ išvystančius automobilius, aš kol kas galiu džiaugtis maždaug 400 AG varikliu, tačiau ne vien „arkliai“ viską lemia. Esu labai dėkingas Dovilui Čiutelei, kuris savo rankomis bemaž standartinį variklį pavertė rimtu sportiniu agregatu. Sekvencinė pavarų dėžė – irgi lietuviška, ją pagamino „Samsonas Motorsport“, o variklio programavimu rūpinosi Klaipėdoje įsikūrę entuziastai. Jeigu anksčiau dėl brangaus sportinės technikos programavimo reikėdavo važiuoti į Suomiją ar Švediją, kartais pagelbėdavo estai, tai dabar tikrai aukšto lygio paslaugą galima rasti mūsų uostamiestyje. Smagu, kad būtent Lietuvos meistrų kompetencija leido sukurti automobilį, galintį kovoti dėl pergalės su pačiais galingiausiais varžovais“, – tarpsezonio „namų darbais“ džiaugėsi lenktynininkas.  Patirtis leido laimėti Kvalifikacijoje jis ratą įveikė per 1 min. 15 sek. Tai buvo geriausias R3000+ klasės rezultatas – bemaž 3 sekundėmis geresnis nei laikas, kurio reikėdavo „Nemuno žiedo“ ratui įveikti, kai Ramūnas vairuodavo senesnį BMW. „Pirmojo važiavimo starte pavyko atitrūkti, nors pergalė 8 ratų lenktynėse tikrai nebuvo lengva. Trasoje vyko daug smulkių dvikovų, ne vienas varžovo automobilis buvo išlėkęs iš trasos, nestigo ir kontaktų, todėl ant asfalto netrukus atsirado daug šiukšlių – tai neleido važiuoti ypač greitai, reikėdavo įdėmiai sekti dinamiškai besikeičiančią situaciją“, – pasakoja sportininkas. Pagal varžybų reglamentą, pirmas dešimtukas antrojo finalo starte rikiuojamas atvirkštine tvarka. Todėl vienam iš favoritų, R. Čapkauskui, reikėjo startuoti iš 10-os vietos, bet ir tai nesutrukdė patyrusiam „Juta Bauer rally team“ nariui iškovoti pergalę pirmajame Lietuvos čempionato etape: „Tikrai labai džiaugiuosi šiuo laimėjimu. Ir nesvarbu, kad mano pergalių sąraše – daugiau nei 30 Lietuvos čempiono titulų, laimėjimas šį savaitgalį „Nemuno žiede“ buvo ypač smagus. Suprantu, kad daugeliui jaunosios kartos dalyvių esu autoritetas, matau jaunimo norą mokytis ir tobulėti. Žinau, kad mano automobilis nėra galingiausias, tačiau savo pavyzdžiu noriu jaunimui parodyti, jog ne vien „arkliai“ lemia galutinį rezultatą. Reikia daug treniruočių, ilgametė patirtis leidžia išnaudoti savo stipriąsias puses ir varžovų klaideles. Konkurencija tikrai milžiniška, ir žinau, jog varžovai taip pat tobulėja. Mane džiugina teigiamos permainos žiedinėse lenktynėse, todėl tikrai sieksiu naujų pergalių. Pamačiau tas automobilio vietas, kurias galima ir reikės tobulinti: šis BMW gali būti dar greitesnis“, – nusiraminti neketina R. Čapkauskas. Antras Lietuvos čempionato etapas birželio mėnesį vyks Estijoje, liepos pabaigoje lenktynininkai jėgas išmėgins Lenkijoje, o į Kačerginę grįš tik rugpjūtį – čia ir paaiškės Lietuvos žiedinių lenktynių čempionato nugalėtojai.