Štai, pavyzdžiui, galinių sėdynių (pasiskolintų iš S klasės „Mercedes-Benz“ limuzinų) aprašymas: odinės, valdomos elektra, su masažo funkcija, turinčia ir „karšto akmens efekto“ parinktį. Tarp šių sėdynių įmontuotas porankis su klimato kontrolės valdymo konsole, šildomais ir šaldomais puodelių laikikliais, elektrinės pertvarėlės, skiriančios priekinę ir galinę automobilio dalis, valdikliu bei nukeliamos galinės stogo dalies valdymo mygtukais. Gale įsitaisiusiems keleiviams taip pat montuojami atskiri multimedijos sistemos ekranai, įrengti salono vidurio pertvaroje.  Prabangus visureigis sukontruotas ant „Mercedes-Benz G 500 4x4“ bazės ir atitinkamai aprūpintas šio modelio važiuokle ir pakabos elementais su visų diferencialų blokiruotėmis. Be to, „Mercedes-Maybach G 650 Landaulet“ prošvaisa siekia įspūdingus 450 mm, o atstumas tarp ašių – net 3428 mm arba beveik pusmetriu daugiau nei standartinio G klasės mersedeso. Variklio skyriuje – ne ką mažiau įspūdingus parametrus demonstruojantys įrenginiai. Čia sumontuoto V12 komponuotės benzininio „Mercedes-AMG“ motoro su dviem turbinomis pasiekiama galia sudaro 630 AG, o maksimalus sukimo momentas – net 1000 Nm. Pirmoji „Mercedes-Maybach G 650 Landaulet“ oficiali premjera įvyks tarptautinėje Ženevos parodoje kovo 9-19 dienomis. Automobilis bus surenkamas kompanijos „Magna Steyr“ gamykloje Austrijoje, o pirmieji modeliai salonus pasieks šį rudenį.