Atskira klasė elektromobiliams Elektromobiliai automobilių sporto lenktynėse pasirodo jau ne pirmą kartą. Parodomuosius važiavimus buvo galima stebėti Lietuvos žiedinių lenktynių čempionate, traukos lenktynėse, keli elektromobiliai varžėsi kai kuriuose ralio „Aplink Lietuvą 2016“ etapuose. Vis tik šios idėjos pradininkais dar 2012 metais tapo „Lietuvos žurnalistų autoklubas“, kuris į „Press ralį“ įsileido lietuvių bendrovės „Arginta“ sukonstruotą „Fiat Panda“ elektromobilį, kurį vairavo Nomeda Marčėnaitė. Tiesa, tada „Panda“ tarp greičio ruožų keliavo ant tralo, nes įveikti visą ralio maršrutą jam nebūtų užtekę energijos. Elektromobilių technologijos tobulėja itin sparčiai, elektromobiliai iš ateities vizijos tapo visaverčiais automobiliais, tad „Press ralio“ organizatoriai nusprendė leisti juos į lenktynes ir sukūrė visiškai naują elektromobilių klasę, į kurią iškart buvo užregistruoti du naujausi „Nissan LEAF“ modeliai. „Šiuolaikiniai elektra varomi automobiliai tapo visapusiškomis transporto priemonėmis, kurios gali nuvažiuoti pakankamai tolimą atstumą, ir tikiu, kad parodys visai neblogus rezultatus“, – sakė varžybas organizuojančio Lietuvos žurnalistų autoklubo prezidentas Valdas Valiukevičius. Tikisi gerų rezultatų Jis prasitarė, kad idėja padaryti atskirą klasę elektromobiliams gimė visai nesenai, vos prieš savaitę, po to, kai filmuodamas LNK laidą „Ne vienas kelyje“ jis išbandė naujausių elektromobilių dinamines savybes. „Elektromobiliai tikrai greiti. Elektros motorai pasižymi didele traukia visame sūkių diapazone, sunkios baterijos leidžia turėti žemą svorio centrą, tad jie valdomi tikrai gerai. Manau, kad trasoje elektromobiliai parodys neblogą rezultatą“, – sakė V. Valiukevičius. Elektromobiliai varžysis sportinių automobilių grupėje, ir per dvi dienas turės įveikti 350 km siekiantį maršrutą iš Šiaulių į šalia Palangos esantį „Atostogų parką“ per Lietuvoje ir Latvijoje esančias Kuršių žemes. Naujasis, antros kartos „Nissan LEAF“ modelis viena įkrova, gamintojų teigimu, gali įveikti 370 km atstumą. Teoriškai – energijos turėtų užtekti, bet praktiškai – neužteks, mat greičio ruožuose siekiant geriausio įmanomo rezultato bus važiuojama maksimaliu tempu, dėl to ženkliai išaugs energijos sąnaudos. Įprastais degalais varomiems automobiliams tai nėra problema: prisipilti baką degalų galima vos per porą minučių, o ir degalinių pakeliui daugybė. Tuo tarpu elektromobilių vairuotojai vis dar baiminasi dėl infrastruktūros trūkumo. Pirmasis spręsti šią problemą privačiomis lėšomis nusprendė „Autopildyk“ projektas. Jo iniciatyva po visą Lietuvą jau išbarstyta 17 elektromobilių įkrovimo aikštelių, kuriose vienu metu galima krauti ne mažiau kaip 3 elektromobilius. Per artimiausius du mėnesius skaičių planuojama padvigubinti. Kol valstybė dar tik pradėjo elektromobilių įkrovos stotelių infrastuktūros plėtrą magistraliniuose keliuose, „Autopildyk“ aikštelės jau jungia mažesnius miestelius ir leis elektra važiuojantiems „Press ralio“ dalyviams nesukti galvos, kur pasipildyti elektros atsargas. Tą bus galima padaryti kelyje Šiauliai–Palanga, pačioje Palangoje, Klaipėdoje ir Šiauliuose.