Kaip rašoma pranešime žiniasklaidai, vos per dvi valandas buvo parduota 110 „drift taxi“ kuponų. Per tokį trumpą laiką surinkta rekordiška suma – 3114 Eur 48 ct, kurie bus skirti nekompensuojamiems vaistams, tyrimams ir vaikų gydymui užsienyje. Paramos ir labdaros fondo „Mamų unija“ atstovė Dovilė Marčinskaitė džiaugiasi, kad gerai praleistą laiką renginio žiūrovai galėjo paversti į puikią pramogą: „Sunkiems posūkiams gyvenime įveikti reikia ne tik greičio, bet dažnai ir kitų palaikymo. Šis „drifto“ renginys yra puikus pavyzdys, kaip sportininkai gali susivienyti ir per trumpą laiką pasiekti nuostabų rezultatą. Džiaugiamės „drifterių“ iniciatyva ir žmonių geranoriškumu renginio metu – kiekvienas centras sergančiam vaikui yra svarbus“. Susirinkę į renginį žiūrovai galėjo stebėti „drifto“ profesionalų treniruotę, vėliau apžiūrėti trasoje eksponuojamus automobilius. Norinčių važiuoti „drift taxi“ buvo tiek daug, kad pramogą teko pratęsti papildomą valandą. „Dalyvavę „drifteriai“ dirbo visu pajėgumu, kad pavežtų kuo daugiau žmonių. Patys esame sužavėti, kiek daug „savęs“ kiekvienas sportininkas įdėjo, kad surinktų kuo daugiau lėšų sergantiems vaikams. Dėkojame jiems, kad yra „allunited“ dalis“, – dalinasi mintimis renginio iniciatorius, „PDM Drift“ komandos pilotas Gytis Mocekainis. Jam antrina komandos draugas Vytautas Čaplikas: „Svarbiausia, kad visi susirinko dėl kilnaus tikslo – sergančių vaikų. Tad nei karštis, nei žliaugiantis prakaitas nebuvo svarbu. Sportininko charakteris reikalauja, kad visada siektum maksimumo. Darėm geriausia, ką galėjom“.  Dieną užbaigė teminiai apdovanojimai, kurie buvo pagaminti iš „PDM Drift“ komandos sprogusio „Mustango“ motoro. Teisėjais ir vertintojais tapo į renginį atkeliavę žiūrovai-savanoriai. Jie vertino gražiausius važiavimus, automobilius, šou elementus. „Gražiausio automobilio“ apdovanojimas, žiūrovų nuomone, atiteko Benediktui Čirbai. Kaip teigė pats sportininkas, nugali geltona spalva. „Didžiausios putos“ statulėlė iškeliavo į pajūrį „Drift Devil“ komandos nariui Kęstučiui Kelpšui – jis tiesiog perkėlė debesis iš dangaus ant žemės! Įspūdingiausias porinis važiavimas deklaruotas po Gedimino Levicko ir B. Čirbos važiavimo, kurie „surėmė“ sparnus trasoje tokiu minimaliu atstumu, kad žiūrovams tiesiog užgniaužė kvapą! Merginų simpatijas pelnė Gediminas Ivanauskas, o renginio „erelio akies“ apdovanojimas atiteko vienai žinomiausių „drifto“ fotografių – Ritai Drulytei.