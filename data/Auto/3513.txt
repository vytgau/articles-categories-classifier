Nuo balandžio 1 iki spalio 31 dienos ne gyvenvietėse lengvaisiais automobiliais, krovininiais automobiliais, kurių didžiausioji leidžiamoji masė ne didesnė kaip 3,5 tonos, motociklais ir triračiais leidžiama važiuoti automagistralėse ne didesniu kaip 130 kilometrų per valandą greičiu, greitkeliuose – ne didesniu kaip 120 kilometrų per valandą greičiu, pranešė Lietuvos kelių policijos tarnyba. Policija taip pat primena, kad Administracinių nusižengimų kodekso 416 straipsnyje už nustatyto važiavimo greičio viršijimą vairuotojams numatyta bauda iki 700 eurų. Kai kuriais atvejais už tokį Kelių eismo taisyklių pažeidimą gresia ir teisės vairuoti atėmimas nuo 3 mėnesių iki 1 metų ir 6 mėnesių. Įstatymas taip pat numato atsakomybę už pavojingą ir chuliganišką vairavimą. Kelių eismo taisyklėse nustatyto draudimo lenkti ar įvažiuoti į priešpriešinio eismo juostą pažeidimas užtraukia baudą vairuotojams nuo 170 eurų su teisės vairuoti atėmimu tam tikram laikotarpiui. Neblaiviems vairuotojams, kuriems nustatomas didesnis nei 1,5 promilės girtumas, gresia baudžiamoji atsakomybė.