Praėjus dviems „Fast Lap“ etapams, lenktynininkai išsidalino lygiai pusę sezono taškų. Pradėjo aiškėti lyderiai ir didžiausios intrigos. Iki lenktynių pabaigos liko lygiai du etapai, taigi pats laikas atidžiau pažiūrėti į taškų lentelę. Rokiruotės gatvės kovose STR2500 klasėje vienvaldžiai lyderiai – „Honda“ automobiliai. Yra ir viena „Mazda Miata“, bet ir po tos dangčiu plaka VTEC vožtuvai. Jos vairuotojas Justas Gudavičius visą laiką buvo šios klasės vienvaldis nugalėtojas. Kiekvienais metais jam lipant ant pirmosios vietos laiptelio galėdavai girdėti šnabždesius „gal jau jam pats laikas būtų į PRO lygą“. Vis dėlto šiemet jam pirštinę metė ilgalaikis „Fast Lap“ lenktynininkas Tauras Tunyla su „Honda S2000“. Abu per paskutinius du etapus lenktynininkai yra užėmę ir pirmą ir antrą vietą, todėl dabar turi vienodą taškų kraitį – 18. Vilniečiai gerokai atsiplėšę nuo 3 ir 4 vietą besidalinančių Redano Jankaičio ir Tomo Buškevičiaus. Abu turi ne tik po vienodą taškų skaičių – 12 – bet ir vairuoja „Honda Integra“. Akivaizdu, kad šis etapas leis vienam iš lenktynininkų išsiveržti į priekį, o taškų lentelėje neliks kompromisų. Galingesnėje STR2500+ klasėje nepavejamas Algirdas Gelžinis – greičiausių Lietuvoje brolių dėdė. Važiuodamas su „Audi TT RS“ jis laimėjo abu etapus šiemet ir su 20 taškų jaučiasi saugiai. Nuo jo gerokai atsilieka Benas Černiauskas su „Honda Civic“, surinkęs 15 taškų. Tiek pat taškų yra surinkęs latvis Arturas Batrakas su „Mitsubishi Lancer Evo“. Būtent į šiuos du lenktynininkus Lenkijos etape ir reikėtų atkreipti daugiausiai dėmesio. Bendrojoje „Street“ įskaitoje, kurios taškus apsprendžia finaliniai „Super Lap“ važiavimai, užtikrintai pirmauja A. Gelžinis su 20 taškų kraičiu. Už jo vienas po kito rikiuojasi 16 taškų sukaupęs A. Batrakas ir 14 turintis B. Černiauskas. Kaip ir praėjusiais metais tokiu pačiu metu pirmajam trejetukui ant kulnų lipa J. Gudavičius, turintis ne tik silpnesnį automobilį, bet ir 11 taškų.  Profesionalų karuselė Nemaža įtampa dabar tvyro mažiausioje PRO1600 klasėje. Čia pirmauja Lukas Stanevičius su „Honda CRX“ ir turi sukaupęs 17 taškų. Nuo jo dviem taškais atsilieka jau nebe naujokas Ignas Domeika su „Honda Civic“. Rimčiausia dvikova vyks tarp Povilo Bonkevičiaus su „Honda CRX“ ir Tomo Jatkevičiaus su „VW Golf“. Abu jie turi po 10 taškų ir sezono viduryje dalijasi 3 ir 4 vietas. Kitaip nei pernai PRO2500 klasėje pirmasis trejetukas važiuoja skirtingų gamintojų automobiliais. Čia įtempta akistata tarp Židrūno Šaučiūno, vairuojančio „BMW 325“, ir T. Tunylos su „Mazda RX-8“. Jie atitinkamai turi po 15 ir 14 taškų. Trečiojoje vietoje važiuoja Julius Skirmantas su „Honda Civic“ Jis per pusę sezono sukaupė 11 taškų. Galingiausioje PRO2500+ klasėje, kaip ir pridera „Fast Lap“ rekordininkui, pirmauja Dainius Matijošaitis su „Mitsubishi Xtra Evo“. Jis surinkęs maksimalų taškų skaičių – 20. Jam iš paskos važiuoja praėjusių metų rekordininkas ir ilgametis šios klasės lyderis Jonas Poškus su „Mitsubishi Lancer Evo“. Lenktynininko taškų sąskaitoje šviečia skaičius 16. Trečioje vietoje važiuoja šio sezono naujokas Livijus Juodeika su iš Antano Vėbros perimtu „Mazda RX-8“. Jis per pusę sezono surinko 13 taškų. Tačiau L. Juodeika atsigriebia bendrojoje PRO įskaitoje. Čia jis pirmauja turėdamas 16 taškų. Jam įkandin važiuoja D. Matijošaitis su 10 taškų. Tuo tarpu didžiausia įtampa šioje įskaitoje tarp J. Poškaus ir Ramūno Čapkausko su „BMW GTR“. Abu turi po 3-4 vietą ir po 8 taškus. Varžybos Estijoje prasidės gerai žinomu tvarkaraščiu: nuo ankstyvo ryto vyks laisvosios treniruotės, po jų trasą užims kartu vyksiantys „Wolf Race“ lenktynių kvalifikaciniai ir „Time Attack“ įskaitiniai važiavimai. Pastarieji vyks visą dieną, tačiau kartas nuo karto juos paįvairins azartiškos „Wolf Race“ lenktynės. Dieną vainikuos „Time Attack Super Lap“ važiavimai. Jų metu greičiausi „Time Attack“ dalyviai savo teisę į titulus turės apginti turėdami tik vieną trasos ratą. Laukia tikra susikaupimo ir meistriškumo sesija.