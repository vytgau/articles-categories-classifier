„SEAT Leon Cupra“ visada išsiskyrė savo savybėmis. Gamintojų teigimu, dabar jiems pavyko šį modelį dar patobulinti. Praėjusiais metais „Leon Cupra“ modelio pardavimai siekė 9000 vnt., iš kurių 8300 vnt. buvo parduoti Europos rinkoje. Sportiškiausias kompanijos modelis pakliuvo į populiariausiųjų penketuką savo segmente Europoje. Gamintojų teigimu, dabar jis tapo dar praktiškesnis ir „lankstesnis“ kiekvieno poreikiams. Pirkėjai galės rinktis iš 3 skirtingų kėbulo tipų: 5 durų versijos, tridurio kupė SC ir šeimyninio universalo ST. 2.0 l darbinio tūrio 300 AG galios TSI variklį turintis „Leon Cupra“ dabar yra galingiausias automobilis SEAT istorijoje. Naujojo modelio variklis 10 AG lenkia savo pirmtaką (galia nuo 290 AG pakilo iki 300 AG). Vis dėlto didžiausias kūrėjų pasiekimas yra padidintas maksimalus sukimo momentas: nuo 350 Nm jis pakilo iki 380 Nm. Tokį sukimo momentą galima pasiekti esant 1800-5500 aps./min. Dėl tokio plataus diapazono rezultatas yra greita ir galinga variklio reakcija. Už tai, žinoma, reikėtų padėkoti ir kintamam vožtuvų atidarymo laikui bei tiesioginiam įpurškimui. Abi technologijos leidžia pasiekti atitinkamų rezultatų.  Maksimalus automobilio greitis elektroniniu būdu yra ribojamas ties 250 km/val. riba. Būsimieji pirkėjai galės rinktis 6 pavarų mechaninę arba automatinę pavarų dėžę. Priklausomai nuo modelio, CO2 emisijų lygis siekia nuo 153 iki 164 g/km. SC versijos su automatine pavarų dėže vidutinės degalų sąnaudos yra 6,7 l/100 km, o 5D versijos – 6,8 l/100 km. Vidutinės „Leon Cupra ST“ modelio su DSG transmisija ir „4Drive“ sistema degalų sąnaudų lygis siekia 7,2 l/100 km. ST modelio versija su DSG dvigubos sankabos transmisija galės pasiūlyti ir visų varančių ratų sistemą, kaip ir pirmos kartos modelyje 2000-aisiais. Siekdami užtikrinti geresnį valdymą „Leon Cupra“ kūrėjai automobilyje sumontavo elektroniniu būdu valdomų amortizatorių sistemą „Adaptive Chassis Control“ (DCC), galinčią prisitaikyti prie kelio sąlygų milisekundžių tikslumu. Naujojo „Leon Cupra“ modelio standartinės įrangos paketui priklauso „Progressive Steering System“ vairo stiprintuvo sistema. Ji leidžia valdyti automobilį lengviau, suteikia vairavimui daugiau dinamiškumo manevruojant ir įveikiant posūkius. Dar vienas neatsiejamas šio modelio elementas – „Haldex VAQ“ automatiškai besiblokuojantis diferencialas. Verta paminėti, kad jis nėra pasyvus, kaip kitos sistemos, kurios neutralizuoja ESP sistemos jutiklius įveikiant posūkius ir perduoda daugiau galios išoriniam ratui. Šiuo atveju, analizuodami kiekvienos padangos sukibimą, „Haldex“ sankabos diskai atsidaro ir užsidaro tam, kad perduotų 100 proc. sukimo momentą vieninteliam ratui, turinčiam geriausią sukibimą. Šios sistemos veikimas puikiai suderintas su kitomis elektroninėmis pagalbos sistemomis. Veikdamos išvien jos leidžia išvengti staigių trūkčiojimų ir padeda lengviau įveikti posūkius. Tai reiškia, kad rečiau reikia naudoti stabdžio pedalą, todėl galia ratams perteikiama sklandžiau. Naujo „Leon Cupra“ šeimininkas savo automobilio dinamiškumo lygį gali reguliuoti pats, pasirinkdamas „Drive Profile“ sistemos važiavimo režimus: „Comfort“, „Sport“, „Eco“, individualių nustatymų arba „Cupra“. Akseleratorius, pavarų dėžė, DCC sistema, „Progressive Steering“ sistema ir besiblokuojantis diferencialas sportiškiausius savo gebėjimus parodo pasirinkus pastarąjį režimą. Elektroninė stabilumo kontrolės sistema ESC gali būti valdoma pagal vairuotojo poreikius. Ji turi 3 galimus nustatymų režimus. Užvedus variklį, ESC sistema iš karto pradeda veikti, užtikrindama sportišką važiavimą ir aukštą saugumo lygį tuo pat metu. Trokštantys dinamiškesnio ir sportiškesnio vairavimo patirties gali išjungti ESC sistemą, pasirinkdami vieną iš 2 režimų: pirmasis išjungia traukos kontrolę, tačiau ESC sistema išlieka budri, o antrasis išjungia ESC sistemą visiškai. „Cupra“ versijoje bus siūlomos visos technologijos, kaip ir kitose „SEAT Leon“ modifikacijose: „Radio Media System Plus“, „Adaptive Cruise Control“ ar „Front Assist“ sistemos ar pažangesni „Full LED“ žibintai. Nuo šiuol jau ir priešrūkiniai žibintai bus LED technologijos, o galiniai žibintai išsiskirs ne tik LED privalumais, bet ir didesniu dydžiu. Naujasis modelis gali pasiūlyti elektroniniu būdu valdomą stovėjimo stabdį, „Keyless Entry“ beraktę automobilio atrakinimo sistemą, 8 colių spalvotą lietimui jautrų ekraną, bevielę išmaniojo telefono įkrovimo sistemą. Visas šias funkcijas vairuotojas gali valdyti centrinėje konsolėje esančiais jungikliais. LED technologijas „prisijaukino“ ne tik eksterjeras, bet ir interjeras. Kiekvienas vairuotojas gali keisti salono apšvietimo spalvą pagal savo nuotaiką (yra 8 spalvų pasirinkimo galimybės). „Pedestrian Protection“ sistema bei „Emergency Assist“ sistema buvo aprūpintos atnaujintomis kameromis ir radarais, kurie užtikrina tikslesnį „Traffic Sign Recognition“ kelio ženklų atpažinimo sistemos darbą. „Full LED“ dienos šviesos žibintai, rūko žibintai, net kėbulo vidurinysis ir galinis statramsčiai bei galinis bamperis buvo kurti specialiai „Cupra“ versijai. Be to, „Cupra“ versijoje sumontuotos didesnės priekinės ir galinės oro angos, dvigubas chromuotas išmetamasis vamzdis, raudonos stabdžių apkabos su „Cupra“ logotipu, „Cupra“ ženklo įspaudais papuošti aliuminio slenksčiai, įspūdingas galinis oro aptakas ir tamsinti langai. Sportiškumo jausmą padeda sustiprinti juodi blizgūs 19 colių lengvo lydinio ratlankiai, prie kėbulo spalvos priderintos apdailos detalės ir raudonos arba juodos spalvos „Brembo“ stabdžių apkabos. Automobilio viduje dėmesys krypsta į baltomis siūlėmis dygsniuotą vairą. Durų apmušalams buvo parinkta „Alcantara“ medžiaga su anglies pluošto apdailos detalėmis. Tokios pat medžiagos detalės puošia ir sportiškas sėdynes. Sėdynių apmušalai pagaminti iš „Alcantara“ medžiagos bei perforuotos odos. Aštresnių pojūčių gerbėjams suteikiama galimybė rinktis sportines sėdynes su „Alcantara“ apmušalais. Sėdynių atlošus puošia „Cupra“ logotipas. Pedalai ir pakojis pagaminti iš aliuminio. Bus siūloma platesnė eksterjero spalvų gama. Prie tradicinių spalvų paletės prisijungė „Mystery Blue“ ir „Desire Red“ spalvos.