„BMW vairavimo akademijos“ vadovas Darius Jonušis sako, kad svarbiausia yra ne patalpa, kurioje vykdomi darbai, o turima įranga ir darbuotojų kompetencija. „Teoriškai padangą galima permontuoti ir su montiruotėmis, galbūt kažkokiam garaže taip ir daro. Aišku, tu tada lankstai ratlankį, plėšai padangą. Gali būti, kad yra sena, neprižiūrima įranga, todėl padangos numontavimo ar sumontavimo metu irgi bus plėšomas kordas ir lankstomas ratlankis, braižomi ratlankio dažai. Bet visiškai nėra svarbu, ar tai bus atliekama garaže, ar servise. Visi suprantam, kad tikėtina, jog specializuotas servisas turi daugiau srauto, daugiau patirties ir neša didesnę atsakomybę, nes jie rizikuoja savo vardu, tikėtina, kad ten įranga bus geresnė, bet gali būti ir išimčių“, – aiškina D. Jonušis. Eksperto teigimu, pagrindinės problemos, kurios gali įvykti montuojant padangą – jos sugadinimas, ratlankio sulankstymas ar netinkamas subalansavimas, nuo kurio atsiras automobilio vibracijos. „Bet čia mes šnekame apie žmogų ir techniką. Gali būti, kad yra mažas garažiukas, kur dirba puikus meistras ir jis tai daro labai gerai. Tam pačiam servise, kad jis ir labai blizgantis, gražus ir su nauja įranga, vis tiek yra žmogus, kuris ta įranga gali naudotis netinkamai ir pats nesuprasti proceso, kurį jis daro“, – aiškina D. Jonušis. Pašnekovo nuomone, jei žmogus nežino patikimo meistro, kuris jau ne kartą yra atlikęs puikų darbą, tada jis mažiau rizikuoja veždamas savo automobilį į autorizuotą servisą. Kitu atveju – garažas gali padėti sutaupyti ir nesukelti didelių problemų. Naujesnės padangos – montuotojų košmaras Įmonės „Kauno Melga“ direktorius Ginas Maksevičius laikosi kiek kitokios nuomonės, nes savo praktikoje jam teko matyti, kaip žmonės atvyksta pas juos smarkiai nudegę, nes apsilankė nepatikimame servise. „Buvo ir pas mus tokių atvejų, žmogus nusipirko padangas, nuvažiavęs į garažiuką susimontavo, atvažiavo pas mus ir rodo, padangos brokas – iššoko guzas. Numontavom tą ratą ir aš jam parodžiau įpjovimą, va matot, montuojant padanga buvo įpjauta. Tai ką man dabar daryti? Sakau, važiuokit ten, kur montavot. O jis sako, tai kad ten garažiukas, ką aš iš jų pareikalausiu. Tokiu atveju, jei iš pat pradžių nesimato sumontavimo broko, sunku iš to garažo kažko išsireikalauti, nes jie užsikabins spyną ir sakys, mes jūsų nepažįstam“, – grėsmę įvardina G. Maksevičius. Pašnekovo teigimu, yra padangų, kurias sumontuoti sudėtingiau, tam reikia specifinių žinių, kurių paprastas garažas gali neturėti. „Aišku, klientui jie nepasakys, kad nelabai moka tą padaryti. Tiesiog mūsų darbuotojai gauna naujausias žinias iš pačių padangų atstovų, kurie pamoko, kaip reikia elgtis su padangomis“, – sako G. Maksevičius. D. Jonušis pritaria, kad ypač „run–flat“ tipo padangos, kurios montuojamos daugumoje naujų ir apynaujų automobilių tikrai sukelia problemų. „Tos padangos pasižymi tuo, kad ją prakirtus tu gali toliau važiuoti, ji nesubliūkšta, oras tik po truputį išsileidžia. Bet stebuklų nebūna, ta padanga nesubliūkšta tik todėl, nes jos šoninis kordas labai kietas, o kadangi jis labai kietas, ją numontuoti ir sumontuoti, net turint gerą įrangą, yra pragaras daugeliui montuotojų, tai nekenčiamiausia padanga tarp jų. Tam reikia specifinės įrangos. Galbūt kažkuris garažiukas tos įrangos ir neturi, bet neatmeskim varianto, kad kažkuris turi“, – sako D. Jonušis. Kainos svyruoja nuo 10 iki 50 Eur Tuo tarpu Vilniuje garažą turintis ir ten padangų keitimu užsiimantis Vytautas tikina, kad jie turi visą reikiamą įrangą ir klientas pas juos tikrai sutaupys. „Turime apynaujas padangų numontavimo stakles, balansavimo ir nuspaudimo stakles. Be problemų dirbame ir su naujomis padangomis, ir garantuojame už atliktų darbų kokybę. Žinote, servisai tikrai sakys, kad pas juos labiau verta važiuoti, bet mano nuomone, važiuoti labiau verta tik dėl to, kad ten viskas švaru, galima ramiai prisėsti ir panašiai. Bet už tą švarą ir grožį jūs papildomai mokėsite kokius 20 Eur. Čia jau patiems spręsti, kas labiau apsimoka“, – sako Vytautas. Garažo savininkas atskleidžia, kad montavimo kaina priklauso nuo ratlankio, šis lietas ar ne, taip pat nuo rato dydžio. Tačiau vidutinė kaina svyruoja tarp 15 – 20 Eur. Kitų paprastų servisų interneto puslapiuose skelbiamos kainos prasideda nuo 10 Eur, kai ratas yra nedidelis ir su metaliniu ratlankiu, ir nuo 15 Eur, kai ratas su lietu ratlankiu. Priklausomai nuo dydžio, didžiausia kainos gali siekti ir 30 Eur. Autorizuoti servisai kainų savo interneto puslapiuose skelbti dažnai nelinkę. Įmonės „Egzotika“ vadybininkas Aivaras paaiškina, kad taip yra dėl to, nes tokie servisai dažnai ten perkantiems padangas pritaiko nuolaidas. Tačiau jis įvardino, kad norint tik keisti padangas, paprasčiausi ratai atsieis nuo 4,5 Eur, o labai didelių ir sudėtingų padangų keitimas gali siekti ir 11 Eur už vieną ratą. Taigi, kaina už visų ratų keitimą svyruoja nuo 18 iki 44 Eur. Tuo tarpu G. Maksevičius sako, kad tiksliai įvardinti kainas sudėtinga, priklausomai nuo miesto, kuriame vykdomi darbai, autorizuotame servise už padangos pakeitimą vidutiniškai mokėsite apie 6,5 – 7,5 Eur už vieną ratą. Taigi, visų padangų keitimas turėtų atsieiti maždaug 24 – 30 Eur., be abejo, ši kaina bus didesnė, jei jūsų ratai labai dideli ar montavimo darbai bus sudėtingi. „Kartais garažiukai gudrauja, tarkim keitimas – 20 Eur, bet ventilį pakeisti kainuos papildomai, jei reikės daugiau svarelių, vėl bus papildomai. Yra buvę tokių atvejų, kai žmogus pasiskaičiavo, kad garaže pigiau, bet sudėjus visas eksploatacines medžiagas pasirodė, kad ne ką pigiau nei pas mus“, – tikina G. Maksevičius. Vis dėlto Vytautas sako, kad negali atsakyti už kitus garažus, bet labai abejoja kalbomis apie paslėptus papildomus mokesčius: „Bent jau pas mus kaina skelbiama už visą darbą, papildomai už nieką neimame.“ Tačiau kai kurie servisai internete skelbia, kad kai kuriais atvejais už tokias paslaugas kaip ventilio pakeitimas išties reikės mokėti papildomai. Pavasarį eilėse laukti nereiks Pasiteiravus, ar ilgai žmonėms tenka laukti eilėse norint pasikeisti padangas, G. Maksevičius pasakoja, kad užsiregistravus telefonu ir atvykus sutartu laiku padangos bus sumontuojamos iškart, tuo tarpu atvykus be išankstinio susitarimo, gali tekti luktelėti 30 – 40 min. „Visi žino, kad pavasarį po balandžio 10-os negalima važinėti tik su dygliuotomis padangomis, su paprastomis žieminėmis važiuoti galima. Manau, kad balandžio 1-ąją bus antplūdis, nes bus labai šilta. Bet šiaip pavasarį klientai supratingi, atvažiuoja balandžio antroje pusėje, kad nereikėtų stumdytis, laukti eilėse. Dygliuotų padangų nedaug, kam reikia, tas pasikeičia“, – sako G. Maksevičius. Vytautas taip pat sako, kad antplūdis ir didelės eilės susidaro prieš žemos sezoną, kai padangas pasikeisti privalu, o pavasarį didelių eilių nebūna. „Žmonės kartais atvažiuoja pasikeisti ir gegužės pradžioje, tada laukti ir tartis iš anksto nereikia. O šiaip, dažniausiai nebūna kažkokių milžiniškų eilių. Be abejo, geriausia tartis iš anksto, tada laukti nereikės. Jei žmogus atvažiuoja nesitaręs, tai pačioje balandžio pradžioje žmonių būna, gali tekti automobilį palikti valandai ar kiek daugiau. Bet vėliau dažnai galime jas pakeisti ir iškart“, – sako garažo savininkas.