Antverpeno ir Liuveno universitetų mokslininkai iš Belgijos kuria prietaisą, kuris galėtų valyti orą ir generuoti energiją. Šio prietaiso veikimo esmė – procesas, vadinamas heterogenine fotokatalize, kai cheminei reakcijai sukelti naudojama šviesa ir specialus katalizatorius (dažniausiai – puslaidininkis). Heterogeninė fotokatalizė, kaip rašo autoblog.com, pradėta taikyti jau anksčiau vandeniliui išskirti iš vandens ir dujų pavidalo taršalams neutralizuoti. Deja, retai kada šie du procesai būdavo sujungiami. Mokslininkų komanda situaciją išsprendė pasitelkusi fotoelektrocheminę celę, kurioje saulės kolektorius naudojamas panašiai kaip ir elektrolizės procesas vandeniui skaidyti. Anot profesoriaus Sammy Verbruggeno, prietaisą sudaro dvi dalys, kurias skiria du procesus izoliuojanti membrana. Vienoje pusėje fotoanodu gryninamas oras, o vandenilis savo ruožtu generuojamas vykstant degradacijos procesui, kuris užtikrinamas pasitelkiant už elektrolitų membranos patalpintą katodą. Kaip teigia S. Verbruggenas, prietaisas pasižymi išskirtiniu efektyvumu dėl mokslininkų komandos pasirinkto katalizatoriaus. „Anksčiau šios celės būdavo dažniausiai naudojamos vandeniliui išgauti iš vandens. Dabar jau išsiaiškinome, kad tą patį principą galima taikyti pasiekiant netgi didesnį efektyvumą, kai naudojamas užterštas oras,“ – patikino jis. Vandenilis gali be didesnių vargų būti kaupiamas, o vėliau panaudojamas kaip degalai. Nors visa tai gali pasirodyti neįtikėtina, komanda skuba akcentuoti, kad kol kas šis prietaisas tėra eksperimentas, o tobulėjimui ribų nėra. Dabartinio prietaiso varianto dydis siekia vos kelis kvadratinius centimetrus, o toks jo dydis neabejotinai nėra pakankamas, siekiant sukurti atsvarą išmetamiems anglies dioksido kiekiams ar sukurti energijos kiekį, kurio pakaktų didmiesčiams apšviesti.