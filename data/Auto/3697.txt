Tai įrodo ir svetainėje carscoops.com įkeltas vaizdo įrašas. Iš pradžių matome, kaip vienas iš vairuotojų bando aplenkti „Toyota Yaris“ automobilį. Nieko pavojingo nežadanti situacija staiga pakrypsta visiškai netikėta linkme. Mat kaip tik tuo momentu, kai lenkiantysis padidina greitį, baigiasi pliko asfalto properša ir automobilis užvažiuoja ant ledo bei sniego sluoksniu padengtos atkarpos. Tenka įsitikinti, kaip vairuotojas akimirksniu praranda kontrolę ir iš paskutiniųjų mėgina suvaldyti kairėn dešinėn besisukiojančią transporto priemonę. Neilgai trukus ji nusuka į kelkraštį ir, įvažiavusi į čia susidariusią pusnį, apvirsta ant šono. Visa laimė, kad vykstant šiems nepakartojamiems viražams iš priekio nevažiavo joks automobilis, nes tokiu atveju susidūrimo kaktomuša išvengti nepavyktų. Kur tiksliai nufilmuota ši apmaudi nesėkmė, neaišku, tačiau sprendžiant iš automobilyje, kurio kamera ir nufilmavo aprašytą epizodą, paleistos radijo transliacijos, įvykis greičiausiai užfiksuotas Rusijoje.