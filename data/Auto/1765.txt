„Mes jau žinojome, kad kaimo vietovėse, palyginus su miestais, žūčių skaičius yra didesnis, o saugos diržų naudojimas – mažesnis“, – teigė pagrindinė studijos autorė Laurie Beck iš JAV Ligų kontrolės ir prevencijos centro (CDC) Atlantoje. „Ši studija praplėtė šiuos rezultatus ir parodė, kad net kaimo vietovėse išryškėja skirtumai tarp automobilio keleivių žūčių skaičiaus ir saugos diržų naudojimo“, – elektroniniu paštu rašė L. Beck. Žūtys per automobilių avarijas visose Jungtinėse Valstijose yra pagrindinė mirčių priežastis, savaitinėje Sergamumo ir mirtingumo ataskaitoje pažymi CDC tyrėjai. Nors susidūrimai dažniau įvyksta miesto keliuose, kaimo vietovėse žūsta daugiau žmonių. Šiai studijai CDC mokslininkai analizavo duomenis, suskirstytus į šešias kategorijas pagal gyventojų tankumą: pradedant nuo didmiesčių, kuriuose gyvena bent 1 mln. žmonių, ir baigiant provincijomis, kurių bendruomenėse gyvena mažiau kaip 2500 žmonių. Prie keleivinių automobilių priskirti lengvieji automobiliai, lengvieji sunkvežimiai, furgonai ir visureigiai. Autoįvykių aukomis buvo laikomi 18 metų ir vyresni žmonės. Jaunesni keleiviai nebuvo skaičiuojami. Netgi itin urbanistiniuose JAV Šiaurės rytuose žūčių per autoavarijas rodikliai varijavo nuo 3,5 aukos kiekvienam 100 tūkst. gyventojų tankiausiai apgyvendintose apygardose iki 10,8 aukos kiekvienam 100 tūkst. žmonių mažiau kaip 20 tūkst. gyventojų turinčiose apygardose. Šalies pietuose, kur didesnė dalis žmonių gyvena už didžiųjų miestų ribų, žūčių per autoavarijas rodikliai varijavo nuo 6,8 aukos kiekvienam 100 tūkst. gyventojų labiausiai urbanizuotuose rajonuose iki 29,2 aukos kiekvienam 100 tūkst. gyventojų mažiausiai urbanizuotose vietovėse, kurių bendruomenėse gyvena mažiau kaip 2500 žmonių. Saugos diržų naudojimas labiausiai urbanizuotose apygardose varijavo nuo 89 proc. iki šiek tiek mažiau kaip 75 proc. Tyrėjai taip pat žiūrėjo, kaip keičiasi žūčių rodikliai pagal tai, ar valstijose galioja vadinami pirminiai saugų diržų įstatymai, leidžiantys policijai sustabdyti automobilį vien dėl neužsegtų saugos diržų, ar antriniai saugos diržų įstatymai, kurie dėl neužsegtų saugos diržų leidžia bausti tik kartu su kitais pažeidimais. Netgi šiaurės rytų valstijose, kur galioja pirminiai saugos diržų įstatymai, miestuose per autoavarijas žuvusių žmonių skaičius buvo mažesnis, o provincijos bendruomenėse – didžiausias. Žvelgiant bendrai į valstijas, kuriose galioja pirminiai saugos diržų įstatymai, mažiausiai žūčių buvo užfiksuota šiaurės rytuose – 3,9 aukos kiekvienam 100 tūkst. gyventojų, o daugiausia – pietuose (10,9 aukos kiekvienam 100 tūkst. gyventojų). Vienas šios studijos trūkumų yra tas, kad tyrėjai skaičiavo autoavarijų aukų rodiklius pagal tai, kur auka gyvena, o ne pagal tai, kur įvyko susidūrimas, pažymi autoriai. Tai galėjo neteisingai atspindėti aukų skaičiaus skirtumus kaimo vietovėse ir miestuose, nes vairuotojai, kurie važiuoja per skirtingus regionus, paprastai iš mažesnių miestelių vyksta į didesnius miestus, teigė autoriai. Nepaisant to, retesnis saugos diržų naudojimas provincijos rajonuose akivaizdžiai prisideda prie didesnio žūčių skaičiaus, teigė daktaras Jacobas Sunshine`as iš Vašingtono universiteto Sietle, nedalyvavęs atliekant šį tyrimą. „Kiti lemtingi veiksniai yra didesnis greitis, kuriuo važiuojama provincijoje, didesnis vienam žmogui tenkantis vairavimo išgėrus rodiklis ir didesni atstumai iki ligoninių, kurių prireikia patyrus sužalojimų per transporto priemonių avarijas“, – elektroniniu paštu rašė J. Sunshine`as. Mažesni atlyginimai ir didesnis nedarbas kai kuriose kaimo vietovėse taip pat reiškia, kad žmonės vairuoja senesnius automobilius, turinčius mažiau apsaugos priemonių, kurios gali apsaugoti nuo žūties per avarijas, pridūrė J. Sunshine`as. Tačiau studija taip pat demonstruoja, kad daug ką galėtų pakeisti griežtesni saugos diržų įstatymai ir atidesnė priežiūra, kad jų būtų laikomasi, teigė jis. „Įrodyta, kad saugos diržai padeda išgelbėti žmogaus gyvybę, todėl turėtume šviesti vairuotojus ir keleivius apie jų naudą, – tvirtino J. Sunshine`as. – Svarbu yra ir įstatymai. Jų vykdymas turėtų būti prioritetas, ypač kaimo vietovėse“.