„Maserati GranTurismo“ istorija siekia 1947 metus, kai „Maserati A6 1500 GT“ modelis pirmą kartą buvo parodytas Ženevos automobilių parodoje. Praėjus dešimčiai metų buvo pristatytas pirmas masinei produkcijai skirtas „3500 GT“. Dabartinio modelio pirmtakas „3200GT“ debiutavo 1998-iais. Šis automobilis turėjo 3,2 l darbinio tūrio V8 benzininį variklį, kuriam pasiekti 370 arklio galių pajėgumą padėjo dvi turbinos. Dabartinis „GranTurismo“ debiutavo prieš dešimtmetį, tačiau buvo nuolat tobulinamas, kad galėtų suteikti tikrąsias ir pačias geriausias „Maserati“ automobilių savybes. Tai puikiai matoma šiemet atnaujintuose „GrandTurismo“ ir „GranCabrio“ modeliuose. „Maserati“ genuose ir gilioje istorijoje užprogramuotas sportiškumas ir aistra greičiui bėgant laikui tik stiprėja. Tiek „GranTurismo“, tiek „GranCabrio“ turi 4,7 l darbinio tūrio V8 variklį, kuris be jokių papildomą oro padavimą užtikrinančių turbinų ar kompresorių sugeba pasiekti net 460 AG ir 520 Nm sukimo momentą. Dar vienas iškalbingas faktas, kad šie varikliai rankomis surenkami „Ferrari“ gamykloje Maranele. Tokiu būdu užtikrinamas ne tik visapusiškas autentiškumas, tačiau ir pati aukščiausia agregatų kokybė. Variklis savo galią į galinius ratus perduoda per šešių pavarų automatinę „ZF“ greičių dėžę. Taigi pristatymui Gudvudo greičio festivalis, kuriame demonstruojami patys greičiausi, brangiausi ir unikaliausi pasaulio automobiliai, buvo pasirinktas neatsitiktinai.  Dėl atnaujintos išvaizdos, modeliai tapo ne tik dar labiau traukiantys akį, bet ir gerokai aerodinamiškesni. Tai reiškia geresnę degalų ekonomiją ir dar aukštesnį komforto lygį dėl sumažėjusio vėjo triukšmo. Gamintojai žada, kad atnaujintų modelių salone patogu kaip ir anksčiau, tik naujų technologinių sprendimų pasirinkimas gerokai platesnis. Technologijų mėgėjams turėtų patikti naujas 8,4 colio lietimui jautrus ekranas automobilio funkcijoms valdyti, kokybiškam garsui užtikrinti parinkta aukščiausio lygio „Harman Kardon“ garso įranga. Automobilius bus galima derinti su „Apple CarPlay“ ir „Android Auto“ programomis išmaniuosiuose telefonuose. Atnaujintas „Maserati GranTurismo“ galės būti „Sport“ arba „MC“ komplektacijos. „Sport“ nuo 0 iki 100 km/val. įsibėgės per 4,8 sekundės ir galės pasiekti maksimalų 299 km/val. greitį. Šiek tiek lengvesnis „MC“ bus greitesnis. Iki 100 km/val. jis įsibėgės per 4,7 sekundės, o maksimalus greitis sieks 301 km/val. Automobiliai į gatves išriedės 2018-ųjų pradžioje.