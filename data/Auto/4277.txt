Kaip rašoma pranešime žiniasklaidai, automobilių salonus vasario mėnesį pasieksiantis „MINI Countryman“ modelis bus dar erdvesnis ir patogesnis, o būsimieji jo pirkėjai pirmą kartą galės rinktis hibridinę „MINI“ versiją. Naujojo „MINI Countryman“ ratų bazė yra pailgėjusi 7,5 cm, kėbulo ilgis padidėjęs 20 cm, plotis – 3 cm. Šie pokyčiai aiškiai juntami salono viduje – priekinių sėdynių eilėje atsiradę daugiau pločio ir erdvės viršuje, padidėjusi sėdynių reguliavimo amplitudė. Tuo metu 3 vietų galinių sėdynių eilėje padidėjusi erdvė kojoms, ši sėdynių eilė taip pat gali būti stumdoma ir reguliuojama pagal pasvyrimo kampą. „MINI Countryman“ bagažinės tūris išaugęs iki 450 l, o užlenkus galinę sėdynių eilę jis siekia 1309 l. Bagažinės dangtis gali būti valdomas elektroniniu būdu be prisilietimo su „Comfort Access“ funkcija. Užsisakius opciją „Picnic Bench“, apatinį bagažinės dangtį galima atlenkti ir naudoti kaip dvi sėdimas vietas. Naujų variklių gama Būsimieji „MINI Countryman“ pirkėjai galės rinktis iš dviejų benzininių ir dviejų dyzelinių variklių. „MINI Cooper Countryman“ aprūpintas 3 cilindrų 1,5 litro darbinio tūrio benzininiu varikliu, išvystančiu 100 kW/136 AG galią ir 220 Nm jėgos sukimo momentą. Galingesnė benzininė „MINI Cooper S Countryman“ versija aprūpintas 2 litro darbinio tūrio benzininiu varikliu, išvystančiu 141 kW/192 AG galią ir 280 Nm jėgos sukimo momentą.  „MINI Cooper D Countryman“ aprūpintas 2 litro darbinio tūrio dyzeliniu varikliu, išvystančiu 110 kW/150 AG galią ir 330 Nm jėgos sukimo momentą. „MINI Cooper SD Countryman“ turi 2 litro darbinio tūrio dyzelinį variklį, išvystantį 140 kW/190 AG galią ir 400 Nm jėgos sukimo momentą. Standartiškai į mažesnę variklio galią turinčius „MINI Countryman“ modelius montuojama 6 laipsnių mechaninė pavarų dėžė, vietoje kurios galima pasirinkti 6 laipsnių automatinę greičių dėžę „Steptronic“. „MINI Cooper S Countryman“ taip pat siūloma 8 laipsnių automatinė greičių dėžė „Steptronic“, tuo metu „MINI Cooper SD Countryman“ modelyje ši greičių dėžė sumontuota standartiškai. Visuose modeliuose galima užsisakyti naujos versijos keturių varančiųjų ratų sistemą „ALL4“, optimizuojančią automobilio sukibimą su kelio danga esant prastoms sąlygoms ir pagerinančią jo valdymo ypatybes įveikiant posūkius. „MINI Cooper S Countryman ALL4“ su 8 laipsnių automatine greičių dėže „Steptronic“ iki 100 km/val. sugeba įsibėgėti per 7,2 sekundės. Tai 0,9 sekundės mažiau, palyginti su ankstesniuoju modeliu. Be to, visi modeliai išsiskiria iki 1,4 l/100 km mažesnėmis degalų sąnaudomis. Geriausią rezultatą šioje srityje demonstruoja „MINI Cooper D Countryman“, kurio vidurinės degalų sąnaudos sudaro apie 4,5 l/100 km, o anglies dvideginio emisija – apie 115 g/km. Pirmas hibridinis „MINI“ šeimos narys Pirmą kartą „MINI“ ženklo gerbėjams bus pasiūlyta ir hibridinė versija „MINI Countryman S E Countryman ALL4“ versija. Šiame modelyje naudojamos bendros hibridinės sistemos galia siekia 165 kW/224 AG, jėgos sukimo momentas – 385 Nm. Benzininio variklio su turbina ir elektrinės pavaros tandemas užtikrina itin mažas vidutines degalų sąnaudas, sudarančias vos 2,1 l/100 km, ir žemą 49 g/km anglies dvideginio emisiją. Automobilio įsibėgėjimas iki 100 km/val. – 6,9 sekundės. Važiuodamas vien elektriniu režimu „MINI Cooper S E Countryman ALL4“ gali išvystyti 125 km/val. siekiantį greitį ir nuvažiuoti maksimalų 40 km atstumą. Hibridiniame „MINI“ panaudota ličio jonų baterija susideda iš 16 celių, o jos talpa sudaro 7,6 kWh. Naudojantis specialia įkrovos stotele, įkrauti „MINI Cooper S E Countryman ALL4“ bateriją užtrunka kiek daugiau negu 2 valandas. Ją taip pat galima įkrauti ir iš įprasto elektros lizdo – šiuo atveju įkrovimo laikas sudaro 3 val. 15 min. Trys važiavimo režimai, saugumo funkcijos ir jutiklinis ekranas Kaip ir kituose „MINI“ modeliuose, „MINI Countryman“ bus galima pasirinkti iš trijų važiavimo režimų – „Green“, „Mid“ ir „Sport“. Kiekviename jų parenkami atitinkami vairo pasukamumo, akceleracijos, variklio garso ir automatinės greičių dėžės nustatymai, o užsisakius reguliuojamą pakabą – ir jos standumo būsena. Hibridinis „MINI Cooper S E Countryman ALL4“ aprūpintas papildomais elektrinio važiavimo režimais. Tarp aktyvaus saugumo priemonių standartiškai įdiegta įspėjimo apie susidūrimą funkcija ir automatinis stabdymas mieste. Papildomai galima užsisakyti aktyviąją greičio palaikymo kontrolę, įspėjimo apie susidūrimo su pėsčiuoju funkciją, kelio ženklų aptikimą, automatines ilgąsias šviesas. Greičio projektorius, parkavimo asistentas ir galinio vaizdo kamera taip pat yra papildomos įrangos sąraše. „MINI Countryman“ salone – šiai markei būdingas prietaisų skydelio dizainas su vyraujančiomis apskritimo formomis. Čia pirmą kartą „MINI“ modeliuose galima pasirinkti 8,8 colio įstrižainės lietimu valdomą informacinį ekraną. Be to, naujieji „MINI Countryman“ aprūpinti ir unikalia „MINI Country Timer“ funkcija, kuri automatiškai matuoja laiką, praleistą važiuojant bekele, ir įvertina važiavimo sudėtingumą. 2010-aisias pristatytas „MINI Countryman“ tapo pirmuoju keturių durų „MINI“ šeimos nariu, visame pasaulyje buvo parduota daugiau kaip 0,5 mln. šių modelių.