Pasiteisinusi investicija „Per 9 dienas J. Basanavičiaus gatve į abi puses važiavo 70 tūkstančių transporto priemonių. Kaip viskas vyksta? Greičio matuoklis fiksuoja važiuojančio automobilio valstybinį numerį. Viskas yra įtraukiama į duomenų bazę ir turime bendrą važiuojančių automobilių skaičių. Per 9 dienas buvo padaryti 66 pažeidimai – užfiksuoti greičio viršijimo pažeidimai bei raudono šviesoforo signalo nepaisymai. Taisyklių nesilaikymas sukant į dešinę pusę, degant raudonam šviesoforo signalui. Galiu pasakyti, kad įrengti ir investuoti į šį projektą tikrai buvo verta. Galiu kaip pavyzdį paminėti, jog buvo užfiksuoti automobiliai, kurie centrine miesto gatve lėkė 140 km/val., 130 km/val., 120 km/val... Ar jūs galite įsivaizduoti, kokiais greičiais dar yra važiuojančių mūsų gatvėmis?“ – retoriškai klausė ir greičio matavimo prietaiso reikalingumą bei svarbą paaiškino Egidijus Grigaitis, rajono savivaldybės Bendrojo skyriaus vedėjas. Saugesnis miestas Taip pat pasiteisino ir naujų vaizdo stebėjimo kamerų įrengimas, mat fiksuota nemažai viešosios tvarkos pažeidimų. Pažeidimus fiksuoja miesto seniūnijoje įsikūrę darbuotojai. Užfiksavę pažeidimą ar pamatę vykdomą nusikaltimą jie nedelsdami informuoja Kauno apskrities vyriausiąjį policijos komisariatą. Kameros įrengtos „karčiausiose“ miesto vietose. E. Grigaitis teigia, kad stebėjimo kameros labai prisideda prie saugesnės aplinkos kūrimo ir galima galvoti apie vaizdo stebėjimo kamerų sistemų plėtrą mieste. Didelis projektas „Vaizdo stebėjimo kamerų ir greičio matavimo prietaiso įrengimas Kėdainių mieste – tai yra vienas didelis projektas. Mieste įrengta vienuolika stebėjimo kamerų, penkios greičio matavimo vietos su visa infrastruktūra ir vienas greičio matuoklis, kuris pagal projektą bus kilnojamas į vis skirtingas vietas. Projekto vertė yra 308 tūkst. 182 eurai. Projekto vieno mėnesio įmoka sudaro 4 tūkst. 970 eurų“, – pasakojo E. Grigaitis.