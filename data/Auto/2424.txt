Taip, nesunku atspėti, kad ta šalis yra Ispanija – vienas geriausių, todėl ir mėgstamiausių bet kurio automobilio gamintojo pasirinkimų naujiems modeliams pristatyti tiek dėl gamtos sąlygų, tiek dėl infrastruktūros. Šį kartą su kolegomis Valjadolido miesto apylinkėse lankėmės kompanijos „Ford“, beje, turinčios gamyklą Valensijoje, kvietimu. Amerikiečių gamintojas pristatė savo svarbiausią Europos rinkoje automobilį – naujos kartos „Fiesta“. 41-erius metus gaminamas mažylis yra trečias pagal visų laikų pardavimus „Ford“ istorijoje. Dar 1976-ais debiutavęs kaip atsakas į populiarumo tuo metu susilaukusius „Fiat 127“ ir „Renault 5“ mažasis fordukas nuo konvejerio nuriedėjo daugiau nei 16 mln. kartų. Pagal gamybos apimtis jį lenkia tik Šiaurės Amerikoje karaliaujantys pikapai „F-Series“ ir jau nebegaminamas „Escort“. Automobilis tiekiamas beveik visoms pasaulio rinkoms – „Ford“ jį surenka Ispanijoje, Vokietijoje, Brazilijoje, Argentinoje, Meksikoje, Kinijoje, Indijoje, Tailande, Pietų Afrikos Respublikoje. Vis dėlto svarbiausiu taikiniu „Fiestai“ tradiciškai lieka Senasis žemynas – jame kas penktas parduodamas automobilis vis dar yra vadinamojo B segmento („Renault Clio“, „Opel Corsa“, „Peugeot 208“, „Volkswagen Polo“ ir kiti), kuriam atstovauja ispanišku šventės pavadinimu apdovanotas mažylis. Paprastą pirotechniką keičia lazerių šou Jeigu reikėtų vienu sakiniu sparnuotai apibendrinti septintosios kartos „Fiestą“, tai, mano galva, pakaktų parašyti, kad pasenusią pirotechniką šventėje pakeitė naujausias lazerių šou, o pasilinksminimų dalyviams buvo pasiūlyta atskirai rinktis bendrą pokylio zoną, šokių aikštelę ar VIP priėmimo erdvę. „Ford“ atstovai akcentuoja, kad naujos kartos „Fiesta“ yra labai suasmeninamas automobilis, turintis gausią įrangos pasiūlą, iš kurios kiekvienas gali sukomplektuoti mašiną tiksliai pagal savo poreikius. Gamintojai pasakojo savo strategiją formavę atsižvelgdami į augančius pirkėjų lūkesčius, kurie ir mažuose automobiliuose nori aukštesnio lygio komforto bei didesnės kokybės. „Ford“ pardavėjai suskaičiavo, kad vien pernai 59 procentai pirkėjų rinkosi aukštesnių įrangos lygių „Fiestas“, o šių metų pradžios skaičiai tik patvirtino tendenciją, pakildami iki 65 proc. Todėl į naujos kartos modelį buvo nuspręsta įdiegti iš esmės visas šiuolaikinių automobilių pasaulyje naudojamas saugumo ir vairavimo pagalbos technologijas, kiek didesniame šešėlyje paliekant tik autonomiškumo link krypstančius sprendimus. O keturi pagrindiniai įrangos lygiai dabar aiškiai išfiltruoja klientų pageidavimus ne vien įrangos pasirinkimu, bet net ir eksterjero detalėmis: pavyzdžiui, skirtingo dizaino radiatoriaus grotelėmis ar priešrūkinių žibintų formomis. Perkantys paprastą darbinį arkliuką galės rinktis bazinę „Trend“ įrangą, norintys daugiau patogumų ir variklių įvairovės gali pažindintis su „Titanium“ versija, aiškiai sportiškai akcentuota efektingos išvaizdos norintiems skirta „ST-Line“ modifikacija, o „Vignale“ modelyje jau galima aptikti ir anksčiau B segmento automobiliams nebūdingų komforto atributų. Pristatymo metu sužinojome ir tai, kad „Ford“ kitąmet pagamins specialią didesnio pravažumo versiją „Fiesta Active“. O „Fiesta ST“ turės neįprastą „karštiems“ hečbekams trijų cilindrų 1.5 litro „Ecoboost“ 200 AG galios variklį, su vieno cilindro deaktyvacijos esant mažoms apkrovoms funkcija. Ši versija prekyboje taip pat pasirodys 2018-aisiais. Galingiausi kol kas – ne mums Tęskime apie variklius. Benzininių gerbėjams naujos kartos „Fiesta“ siūlys daugybę laurų jau nuskynusio 1 litro darbinio tūrio trijų cilindrų „Ecoboost“ tris versijas: 100, 120 ir 140 AG galios. Taip pat Lietuvai skirtame kainoraštyje galime išvysti ir greičiausiai į verslo įmonių parkus orientuotų atmosferinių 1,1 litro 70 AG bei 85 AG galios motorų versijas, su kuriomis komplektuojami automobiliai kainuos mažiausiai. Dyzelinių variklių sąraše – du 1,5 litro darbo tūrio turbininio TDCi motoro variantai: 85 ir 120 AG. Gaila, tačiau Lietuvos rinkai bent jau prekybos pradžioje tiek galingiausia benzininė, tiek galingiausia dyzelinė jėgainės nebus siūlomos (aukščiausi įrangos lygiai taip pat atsiras metų pabaigoje). Testų metu šie varikliai paliko labai gerą, gyvybingų energijos šaltinių įspūdį, suteikiančių įvairiapuses galimybes – tiek mieste, tiek greitkeliuose. Tarp galimų transmisijų: penkių arba šešių laipsnių mechaninės ir šešių pavarų „automatas“. Visos „Fiesta“ versijos varomos priekiniais ratais, o automobiliui, panašu, kad nesunkiai pavyks išsaugoti geromis valdymo sąvybėmis pasižyminčios mašinos vardą. Automobilyje sumontuota nauja pakaba ir įdiegta elektroninė traukos krypties kontrolė, kuri važiuojant posūkyje gali švelniai pristabdyti jo vidinį ratą, taip 10 procentų pagerindama sukibimą greitai įveikiant vingius, o stabdymo distancijos sumažėjo vidutiniškai 8 procentais. Šių eilučių autoriui vingiuotuose Ispanijos keliuose teko pačiam įsitikinti, kad automobilis laikosi užduotos trajektorijos it įkaltas (komplimentas ir „aiškiam“ vairo mechanizmui), o „priversti“ jį slysti priekiu yra praktiškai neįmanoma. Gamintojų duomenimis, skersinis naujos „Fiesta“ standumas išaugo 15 procentų, priekinė tarpvėžė padidėjo 30 mm, galinė – 10 mm, važiuoklės bazė tapo ilgesnė 4 mm. Šie pokyčiai hečbeką pavertė ir dar stabilesniu ant kelio – nenuostabu, kad daug testų dalyvių gyrė jo valdymo savybes. Nepraslydo pro akis ir mažas kėbulo poslinkis posūkiuose, kuris buvo paaiškintas standesniais stabilizatoriais. Vakarėlio klube apdarus pakeitė pokylio kostiumas Automobilio eksterjero dizainas, palyginus su pirmtaku, tapo rafinuotesnis, galinė jo dalis su iš esmės pasikeitusiu žibintų dizainu, bet, sakytum, nuobodesnė. Vizualiai automobilis atrodo didesnis už pirmtaką tiek trejų, tiek penkerių durelių ir mažiau dinamiškas nei anksčiau. Vienintelė „ST-Line“ versija pasižymi aštresnėmis detalėmis ir gerokai išsiskiria iš savo „sesučių“. Gerai tai ar blogai – požiūrio dalykas, mat „Fiesta“ kūrėjai mato automobilį įgavusį daugiau aukštesnės klasės bruožų. Tai ypatingai taikytina jo priekinei kėbulo daliai, su labiau išreikštais žibintais ir juos dailiai apvedančia LED dienos šviesų linija. Šio požiūrio aspektai ryškėja įsėdus į automobilį. Iš patirties – dažnai pirmas ženklas, kad viskas bus neblogai, pasirodo, kai labai greitai nusistatai patogią sėdėjimo prie vairo poziciją. „Fiestoje“ tam tereikėdavo keliasdešimties sekundžių, mat pasirinkimo amplitudė labai didelė tokiame mažame automobilyje: tai lemia ne tik nemenka vairaračio poslinkio eiga, bet ir daugybe krypčių valdoma sėdynė. Automobilio erdvės pasirodė gerai išplanuotos, o dėl plonesnių priekinių sėdynių gale sėdintiems atsirado daugiau vietos: pačiam už savęs pavyko atsisėsti be „dešrelės „celofane“ efekto. Suprantama, tai nėra visaverčiai penkiavietis automobilis, bet juk niekas to ir nesitiki. Pridėkime patogią sėdėseną prie gerų valdymo savybių, prie gero šoninio sėdynių prilaikymo (ypatingai juosmens srityje), prie trumpos mechaninės pavarų dėžės svirties eigos – ir vėl atrodo, kad čia ne B segmento mažylis, o ilgų nuotolių greitkeliais bėgikas, užtikrinantis didesnį patogumą. Galbūt jis toks ir yra? Na, mes nuvažiavome per mažai, kad galėtume drąsiai teigti, bet perskaičius galimą elektroninių pagalbininkų sąrašą ši mintis vėl sugrįžo. Ir dar vienas technologinis šokas B segmente – naujos kartos „Fiesta“ akimis įdarbina dvi kameras, tris radarus ir dvylika ultragarso jutiklių.  Tarp saugos sistemų gamintojai akcentuoja, kad „Fiesta“ yra pirmasis „Ford“ su pėsčiųjų atpažinimo funkcija (jutikliai skanuoja erdvę iki 130 metrų prieš automobilį, tad ši funkcija itin paranki naktį), papildančia avarinę stabdymo sistemą. Automobiliuose taip pat įdiegtas parkavimo asistentas, padedantis rasti tinkamą vietą ir perimantis vairo bei stabdžių kontrolę statant automobilį – švelnus Pietų Europos didmiesčių vairuotojų trolinimas. Saugumą „Ford“ inžinieriai taip pat gerino naudodami virtualų avarijų simuliatorių, kurio pateiktais duomenimis buvo sustiprintos plieninės kėbulo dalys, nukreipiant galimas deformacijos jėgas nuo keleivių. Taip pat optimizuotos saugos oro pagalvių ir diržų įtempėjų charakteristikos, o durelėse sumontuoti jutikliai padeda sistemoms suveikti greičiau nei anksčiau esant šoniniams smūgiams. Tarp netrumpo sąrašo elektroninių pagalbininkų ir saugumo sistemų – eismo ženklų atpažinimo funkcija, patobulinta automatinio ilgųjų šviesų perjungimo sistema (dabar tiksliau atpažįsta kelius su krypčių atskyrimo barjerais), adaptyvi greičio kontrolė, aklųjų zonų, skersinio eismo, išvažiavimo iš eismo juostos, priekinio susidūrimo perspėjikliai ir kiti – iš viso 15 nematomų padėjėjų. Vidinės transformacijos Mažuosius „Ford“ modelius dažniausiai juos vairuojantys myli už valdymą ir nemyli už... valdymą. Tik pirmuoju atveju kalbame apie vairo sukiojimą ir pedalų mindymą, o antruoju – apie dorojimąsi su mygtukų salone aibe. Skubu nuraminti! Bent iš dalies. Gamintojai tikino sumažinę mygtukų skaičių perpus. Subjektyviai – šiam procesui vis dar yra erdvės, tačiau dabar automobilio salonas iš tiesų palieka lengvesnį, akiai malonesnį įspūdį arba kitais žodžiais sakant – visko tiek ir viskas taip, kaip ir norėtųsi, ergonomikai didesnių priekabių surasti sunku, išskyrus vienintelį dalyką – aukštos raiškos centrinis ekranas yra gerokai kilstelėtas (tai geras sprendimas), bet atsuktas į... sėdinčius ant galinės sėdynės (tai nepatogus sprendimas, dėl kurio bambėjau viso testo metu). Šis ekranas aukštesnės įrangos salonuose siūlomas 8 colių įstrižainės (6,5 colio žemesniuose lygiuose) ir tai yra dar vienas aštrus „Ford“ akcentas B segmente. „Fiestoje“ įdiegta naujausia „Ford“ multimedijos sistema „Sync3“ ganėtinai paprasta valdyti ir bandymų metu veikė be pastebimų trikdžių. Tik navigacijos parodymai galėtų būti aiškesni – kiek erzinanti, nors ir smulkmena. Tačiau „Sync3“ visas komandas gali pakartoti balsu, o dalį jų ir pati suprasti: pavyzdžiui angliškai paprašius kavos, surasti artimiausias kavines ar degalines . Suprantama, kad šių dienų automobilis gali pasiūlyti ir visų mobiliųjų telefonų suderinamumą su multimedija. Automobilio priekyje yra du USB lizdai, tačiau gale, deja, nesumontuota nė vieno. Vis dėlto daugiau kokybiškų medžiagų aukštesniuose apdailos lygiuose, pirmą kartą „Fiestoje“ siūlomas panoraminis iki pusės atsidarantis stoglangis per visą stogą, ypatingai pagerinta garso izoliacija (mums vien dėl šio aspekto bandymų pirmąją dieną nesitikėjo, kad važiavome „Fiesta“!) – na, kritikos vėzdai krenta ir tiesiog kapituliuoja. Velnias slypi detalėse Žinot, gamykliniai bandymai tuo ir geri, kad tarp važiavimų betarpiškai bendrauji su žmonėmis, kurie kūrė šį automobilį ir jie tau papasakoja visokiausių įdomių detalių. Paskutiniame sakinyje svarbiausias žodis yra detalių, nes visą šį tekstą būtų galima pavadinti vienu žodžiu: detalės ir dėmesys joms. Perskaičius, išklausius, iškalbėjus – visais įmanomai būdais savo skaitytojams surinkus informaciją – įspūdį išties palieka „Ford“ skirtas dėmesys šiam modeliui. Be jau aprašytos strategijos kalibruojantis į tikslines auditorijas, man įspūdį paliko dėmesys daugybei smulkmenų. Pirma detalė: rankų kremas Kurdami naujosios „Fiesta“ vairą inžinieriai net tikrino, ar jis atsparus rankų kremams.... Nesąmonė? Aha, ir mano pirma mintis buvo tokia, bet iš tikrųjų rankų kremai ilgainiui „ėda“ vairaračių odą. Tokiu pačiu požiūriu vadovautasi gaminant kitas interjero dalis: odinės sėdynės buvo kuriamos „bandant“ jų atsparumą kava, purvu nuo vaikiškų batų ir pan. Antra detalė: dar įdomesnė Sėdynių dėvėjimąsi tikrino robotai, pavyzdžiui, 25 tūkst. kartų atsisėsdami į automobilį. Sėdynių konstrukcijos detalės buvo išbandytos per 60 tūkst. patikros ciklų, o krėslų audeklams bandymų metu teko „atlaikyti“ kokybės patikrinimą po paros, praleistos 30 laipsnių šalčio temperatūroje. Trečia detalė: procesas Čia „Ford“ įdomybės nesibaigia. Pasirodo, kad „Fiesta“ „gimimo“ procese kai kurios kėbulo plokštės atmetamos dar gamybos metu dėl patikrai naudojamos naujos technologijos – triukšmo dažnių analizės, leidžiančios nustatyti, kad kažkuri detalė neatitiks užbrėžto standarto dar prieš patekdama ant konvejerio vien dėl to, kad jos vibracija neatitinka nustatyto dažnio. Aš norėčiau šitos technologijos Seimo posėdžių salėje. Ketvirta detalė: kiek reikia jėgos uždaryti dureles? Naujosios „Fiesta“ durelėms uždaryti pakanka maždaug penktadaliu mažesnės jėgos nei ankstesnės kartos modeliui dėl patobulintų sandarinimo dalių. Subjektyviai šį keistą parametrą pajausti nebuvo įmanoma, nes tos durelės nei anksčiau sunkiai užsidarydavo, nei dabar kažkaip ypatingai užsidaro. Bet sandarinimo patobulinimas yra tikrai akivaizdus vien dėl garso izoliacijos, kuri šitame automobilyje išties stebina. Dar viena susijusi detalė: vieni didesnių triukšmo skleidėjų – šoniniai veidrodėliai – tapo neįprastai mažučiais. Penkta detalė: „B&O Play“ Tai turėtų būti viena svarbiausių detalių melomanams ir vienas iš aspektų, kuriuo „Ford“ labiausiai didžiuojasi pristatydami „Fiesta“ ir akcentuodami išskirtinumą B segmente – pasirenkama „B&O Play Sound System“ aparatūra. Žinomos įmonės „Bang & Olufsen“ smulkesnės aparatūros „B&O Play“ markės dizaineris Mikkelis Venge per vakarienę pašnibždėjo, kad garso bangų derinimas tarp Detroito, Kelno ir Kopenhagos dėl šios įrangos užtruko keletą metų, tačiau mums buvo akivaizdu, kad tas laikas nenuėjo veltui. Mums pasakojo, kad „B&O Play Sound System“ 675 vatų galingumo garso sistemą bederindami inžinieriai perklausė virš 5000 kūrinių, siekdami užtikrinti gerą skambesį nepaisant skirtingų stilių: ar tai būtų balsingoji Adelė, ar rokeriai „Foo Fighters“, ar reperis Jay-Z, ar klasikinės muzikos atlikėjai. Garso sistema buvo tikrinama miesto triukšmuose, greitkeliuose ir tiesiog užmiestyje. 10 garsiakalbių sistemoje sumontuotas devynių kanalų stiprintuvas, pagrindinė centrinė kolonėlė ir žemų dažnių stiprintuvas bagažinėje, tad važiuojantieji turėtų patirti 360 laipsnių efektą. Mes neklausėme Adelės (nes Ispanijoje negalima depresuoti, kai Vilniuje +18), mes neklausėme „Foo Fighters“ (nes reikia išlipti iš automobilio ir šokinėti), mes neklausėme ir Jay-Z, nes... gal tiesiog nereikia. Mes klausėmės daugybės kitų skirtingų grupių ir išvada paprasta: gera aparatūra, tiksliai suderinta, turbūt dėl to vartotojui paliktos nedidelės reguliavimo galimybės. Evoliucija žavi Iš tikrųjų, sunku patikėti, kaip automobilių kūrėjai šiais laikais ima rūpintis kiekviena detale net mažuosiuose modeliuose! Metų pradžioje maloniai nustebino didelį šuolį į priekį padariusi „Nissan Micra“, bet dabar šiame segmente bus labai karšta: „Ford Fiesta“ šauna smarkiu technologijų, komforto ir valdymo savybių užtaisu. Lietuviškame kainoraštyje šiuo metu mažiausia kaina pažymėta ties „Ford Fiesta Trend“ su 1,1 litro benzininiu 70 AG galios ir 5 pavarų mechanine greičių dėže – 11 tūkst. 232 eurai. „Trend“ įrangos lygio automobilis su šiuolaikišku 1 litro 100 AG turbininiu varikliu ir 6 pavarų mechanine greičių dėže startuos nuo 13 tūkst. 571 euro, toks pat variantas su 6 laipsnių „automatu“ prasidės nuo 15 tūkst. 812 eurų. Už pigiausią automobilį su dyzeline 85 AG jėgaine ir mechanine 6 pavarų greičių dėže prašoma 14 tūkst. 286 eurų. Kas labiausiai patiko: Valdymo savybės. Kas labiausiai nepatiko: Dizaino pokyčiai, ypatingai galinėje automobilio dalyje, iš dalies išskyrus „ST-Line“ versiją. Papildomos pastabos: 1. „Ford“ gamykla Vokietijos mieste Kelne pagamina po vieną naują „Fiestą“ kas 68 sekundės ir gali surinkti iš viso apie 20 tūkst. automobilio variacijų. 2. „Vignale“ odinės dygsniuotos sėdynės, „Vignale“ ir „ST-Line“ 18 colių skersmens dinamiško dizaino ratlankiai, apauti sportinėmis „Michelin“ padangomis... Kai įsivažiuoji, tai sunku sustoti. 3. Visų keturių lygių automobiliai atskiriami ir pagal išorės dizainą, mat turi unikalias radiatoriaus groteles, kitokių formų priešrūkinius žibintus, skiriasi buferiais, o „ST-Line“ salone – vairas lygia apatine dalimi, metalo lydiniu padengti pedalai, sportiškesnės sėdynės su didesniu šoniniu prilaikymu ir kiečiau reguliuota važiuoklė. Tik varikliai ir pavarų dėžės lieka iš standartinio „Fiestos“ pasirinkimo. 4. Automobilio ilgis – 4040 mm, plotis – 1734 mm be veidrodėlių, aukštis – 1483 mm, ratų bazė – 2493 mm.