„Reikia pripažinti, kad dyzeliniai automobiliai teršia labiau, nes taip vadinamo degiojo mišinio paruošimas vyksta visiškai kitaip nei benzininiuose varikliuose. Įpurškiami degalai garuoja daug sunkiau nei benzinas“, – LRT TELEVIZIJOS laidai „Laba diena, Lietuva“ pasakoja Vilniaus Gedimino technikos universiteto Automobilių inžinerijos katedros vedėjas dr. Saugirdas Pukalskas. Pasak jo, dyzelinu varomi automobiliai išmetama daug suodžių ir kietųjų dalelių. Kaip pasakojo Lietuvos žurnalistų autoklubo valdybos narys Renaldas Gabartas, diskusija dėl dyzelinių automobilių taršos pradėta jau seniai, bet dažnas tokius automobilius vis dar renkasi dėl jų ekonomiškumo. „Transporto politiką formuojantys strategai sąmoningai skatino dyzelinių automobilių plėtrą, nes toks agregatas yra efektyvesnis už benzininį, jo degalų sąnaudos yra gerokai mažesnės“, – pabrėžė jis.