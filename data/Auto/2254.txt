Planuota, jog paskutiniojo, trečiojo etapo lenktynės bus rengiamos daugeliui automobilių bei motociklų sporto gerbėjų gerai žinomoje Uoginių trasoje Kupiškio rajone. Tačiau likus iki pirmenybių finišo daugiau nei mėnesiui organizatoriai pakeitė sezono pabaigtuvių vietą ir dabar trečiojo etapo varžybos vyks Sariuose (Švenčionių rajonas), kurie yra nominuoti kaip gražiausiai besitvarkančios seniūnijos centras. Kodėl buvo pakeista varžybų vieta, o tuo pačiu ir lenktynių trasos? „Nenorime menkinti gerai žinomos ir populiarios Uoginių automobilių ir motociklų sporto bazės Kupiškio rajone, tačiau ką čempionato ir taurės varžybų dalyviams galime pasiūlyti Sariuose ir Švenčionių rajone besidriekiančiose trasose, anksčiau pasirinktoje dislokacijos vietoje paprasčiausiai nebūtume galėję“, – sako Lietuvos automobilių sporto federacijos 4x4 komiteto pirmininkas ir šių varžybų organizatorius Gediminas Grigaitis. Pasak jo, Kupiškį bekelės lenktynių organizatoriai pasieks ateityje, o daugiausia įtakos trečiojo etapo varžybų perkėlimui iš aludarių krašto į Švenčionis turėjo tai, kad pavyko gauti trasą varžyboms Pabradės poligone, kuris šiemet yra itin intensyviai išnaudojamas mūsų ir mūsų šalies rimtį saugančių kitų valstybių karių.  Lenktynių organizatorius G. Grigaitis džiaugiasi, jog idėją sezono palydų batalijas surengti Švenčionių rajone entuziastingai sutiko ir palaiko rajono savivaldybės meras Rimantas Klipčius, sutikęs tapti varžybų organizacinio komiteto pirmininku ir jau nemažai nuveikęs, kad pabaigtuvių akordas būtų skambus ir įsimintinas tiek patiems sportininkams, tiek ir žiūrovams. Tačiau nei „rally raid“ čempionato, nei taurės varžybų dalyviams paskutiniojo etapo varžybos nebus lengvas pasivaikščiojimas. Nors renginio nuostatose skelbiama, jog lenktynės vyks molio, žvyro, smėlio ir asfalto dangą turinčiais keliais ir mažai išvažinėtais miško keliukais, tačiau, pasak trasas dabar ruošiančių specialistų, itin nelengvi sportininkams bus lakaus smėlio ruožai Pabradės poligone, sudarantys bemaž 60 procentų viso privalomo „Sport“ klasės lenktynininkams ir motociklininkams maršruto. Šių abiejų klasių dalyvių čia laukia du po 50 kilometrų ilgio greičio ruožai. Rungtyniaujantys „Extreme“ ir „Tourism“ klasėse rugsėjo 16-osios rytą startuos Sariuose, o jų orientaciniai bei greičio ruožai drieksis Švenčionių rajono perimetru jau minėtais smėlio, žvyro, molio ir asfalto dangą turinčiais keliukais ir bekele bei miškais. Besivaržantiems „Tourism“ klasėje teks įveikti 353 km maršrutą, o „Extreme“ – 19 km ilgesnį. Paskutiniojo etapo lenktynėse debiutuos ir pamėgto, bekelės automobiliu tituluojamo „Nissan Navara“ pikapo nauja modifikacija. Tai speciali, daugelį apdovanojimų jau pelniusio pikapo versija „Nissan Navara Trek-1°“. „Trek-1°“ pavadinimas kildinamas iš Navaros dykumos, Ispanijos šiaurėje – -1° ilgumos. „Siekiant garbingą „International Pick-up Award“ apdovanojimą pelniusiam „Nissan Navara“ pikapui suteikti dar daugiau išskirtinumo, aukščiausios „Double Cab Tekna“ versijos pagrindu sukurta ribotos laidos versija „Navara Trek-1°“, kurių bus pagaminta vos 1500 vienetų, – sako vienas bekelės varžybų entuziastų bei organizatorių, „Nissan Nordic Europe“ komunikacijos vadovas Baltijos šalims Mindaugas Plukys. – Automobilis papuoštas juodais krovinio skyriaus lankais su LED žibintais, juodu krovinių skyriaus dangčiu, juodomis šoninėmis sijomis ir juodais 18 colių lengvojo lydinio ratlankiais, o odinės sėdynės turi aštuonių padėčių reguliavimo funkciją, taip pat įdiegta navigacijos sistema.“ Pasak M. Plukio, tai dar ne visi naujojo „Trek-1°“ išskirtiniai bruožai. Standartinės įrangos sąrašą papildo stoglangis, vilkimo kablys, diferencialo blokiruotė, aplinkinio vaizdo monitorius su keturiomis kameromis, galiniai parkavimo jutikliai, priekiniai LED žibintai, priekinė avarinio stabdymo sistema bei nuokalnės ir įkalnės įveikimo sistemos. Simboliška, kad pirmieji naująjį „Nissan Navara Trek-1°“ galės išbandyti bekelės entuziastai, kuriems, kaip ir žemdirbiams, miškininkams, medžiotojams ar žvejams, ir skirtas šis pikapas. Šių automobilių ratus suka 2.3 litro, 190 AG, 450 Nm dyzelinis variklis su dviem turbinomis, kuris derinamas su septynių laipsnių automatine pavarų dėže, o jo versiją bus galima įsigyti tik juodos arba balto perlo spalvos. Visi sportininkai, dalyvausiantys sezoną vainikuojančiose lenktynėse, finišuos Sariuose, kur vėlų šeštadienio vakarą bus pagerbti etapo nugalėtojai ir prizininkai.