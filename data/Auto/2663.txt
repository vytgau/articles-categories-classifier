Apie naują veiklos etapą pokalbis su „Slalomo akademijos“ vadovu Sauliumi Vilčinsku. „Iš tiesų automobilių sporto pasaulyje kaip įvairių užsiėmimų organizatoriai sukamės maždaug nuo 2015-ųjų. Ilgą laiką viskas „tilpo“ į keleto bendraminčių siekį tobulinti vairavimo įgūdžius ir padėti kitiems. Kai pats per daugiau kaip 10 metų autosporte šio to pramokau, nemažai slalome dalyvaujančių klausdavo įvairiausių patarimų – nuo automobilio pasirinkimo ir paruošimo varžyboms, iki važiavimo trajektorijų planavimo, padangų oro slėgio ir pakabos reguliavimo, skirtingos vairavimo technikos naudojimo. Diskusijos kaip ką daryti netrukus peraugo į bendras treniruotes, kurioms prilipo „Slalomo akademijos“ vardas. Po beveik dvejų metų augimo, ryžomės veiklą įteisinti – pavasarį tapome „asociacija“ ir Lietuvos automobilių sporto federacijos (LASF) nariais. Šio savaitgalio lenktynės „Nemuno žiede“ bus antrasis didelis akademijos renginys“, – dėsto S. Vilčinskas. Pasakodamas, kuo gyva slalomo entuziastų bendruomenė, Saulius atkreipia dėmesį į klaidingą nuostatą, esą teisingai įveikti kūgeliais pažymėtą slalomo trasos konfigūraciją yra taip paprasta, kaip kad tik ką gimę kūdikiai moka plaukti. „Viskas nesudėtinga tik žiūrint iš šalies arba taip yra jeigu slalomą renkiesi tik pramogai. Nors turbūt 99 proc. gatvėse judančių žmonių save laiko „gerais vairuotojais“, absoliuti dauguma slalomo trasoje arba daro aibę klaidų, arba važiuoja labai neužtikrintai. Abiem atvejais lieka toli nuo perpratusių slalomo ABC. Tai – iš tiesų pakankamai sudėtinga automobilių sporto disciplina, reikalaujanti išskirtinio tikslumo, tačiau tuo pačiu pati pigiausia automobilių sporto šaka, reikalaujanti mažiausiai finansų ir pasiruošimo. Pergalę gali kainuoti vienintelė kliudyta kūginė gairelė, kai pasirinkta trajektorija per aštri, arba pernelyg atsargus važiavimas, kai apsidraudžiant paliekama didesni nei reikia atstumai nuo kliūčių. Galvojant apie profesionalias lenktynes šis vairavimo įgūdžių šlifavimo etapas yra ne mažiau svarbus nei kartingo. Slalomo sporto šakoje yra dalyvavę daug dabartinių ralio čempionato lyderių, pradedant Dominyku Butvilu ir baigiant Vytautu Švedu, o kai kurie ralio meistrai – pvz. Giedrius Notkus ar Mindaugas Varža – ir dabar užsuka sudalyvauti greituminio ar klasikinio slalomo varžybose. Pajutę sotumą slalomu ir pramokę vairavimo subtilybių nemažai žmonių pradeda dalyvauti „Fast Lap“, „Mini raliuose“ ir aukščiau“, – teigia „Slalomo akademijos“ vadovas.  Be abejonės, slalomas svarbus ne tik norintiems įgauti ar palaikyti gerą sportinę formą lenktynininkams, bet ir paprasčiausiai siekiantiems perprasti savo automobilio valdymo ypatumus. Žinant kaip automobilis reaguoja į staigius manevrus vairu, ekstremalų stabdymą, kaip ir kodėl pradeda slysti, galima išvengti nemalonių situacijų kasdieniam eisme ar išsikapstyti iš jų be didesnių nuostolių. „Laikas nuo laiko rengiame užsiėmimus įmonių darbuotojams, sąlyginai daug laiko praleidžiantiems kelyje, tai jie lig šiol susitikę padėkoja už gautus naudingus patarimus ir teigia besijaučiantys kur kas užtikrinčiau. Ypač žiemą, sudėtingesnėmis kelionių sąlygomis“, – džiaugiasi S. Vilčinskas. Kuo skiriasi klasikinio ir greituminio slalomo varžybos? „Slalomo akademijos“ įkūrėjas teigia, kad trečdalis – apie 30 sportininkų iš maždaug 100 nuolatinių slalomo varžybų dalyvių – startuoja abiejuose čempionatuose, tačiau nėra nė vieno, kuris praleistų klasikinio slalomo laiptelį ir iš karto lėktų greitomis trasomis. „Paprasto slalomo varžybose net ir galingiausią techniką vairuojantys sportininkai neįsibėgėja greičiau 60 km/val., todėl tai absoliučiai saugus būdas patirti visus lenktyniavimo malonumus. Greituminio slalomo dalyviai rungiasi kitokio pobūdžio trasose, neretai įsibėgėja iki 180 km/val. ir sprendžia sudėtingesnius galvosūkius kelyje. T. y. pradėti nuo tokių dalykų nelogiška ir nesaugu. Kita vertus, nei vienose tokio tipo varžybose nenutiko kokių nors rimtesnių incidentų, kurių metu būtų apgadinti automobiliai, jau nekalbant apie žmones. Žinoma, labai daug priklauso nuo organizatoriaus požiūrio į saugią trasą ir žinių“, – pastebi S. Vilčinskas. „Norintiems tapti geresniais vairuotojais gali pasinaudoti „Slalomo akademijos“ kolektyvo, Vilniaus miesto „Sportinio vairavimo centro“ trenerio Andrejaus Savčenkos bei neseniai veiklą pradėjusių kauniečių „Extreme Driving School“ instruktorių paslaugomis. Ir tai dar tikrai ne viskas. Pirmas žingsnis – tereikia mūsų paklausti. Visada padėsime“, – tikina S. Vilčinskas.