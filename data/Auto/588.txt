„Tesla Semi“ nėra vienintelis elektrinis sunkvežimis, žengsiantis į rinką jau kitais metais. „Volvo“, „Daimler“ , „Cummins“, „Renault“ ir kelios kitos kompanijos taip pat ruošia rinkai pristatyti sunkųjį elektra varomą transportą jau 2019-aisiais. Žmonės dėl to neįprastai džiaugiasi – atrodo, kad elektriniai sunkvežimiai gali išspręsti visas problemas. Tačiau kai kurie jų privalumai dažnai lieka nepaminėti šalia tylaus darbo, efektyvumo ir ekologijos. Variklio darbas stovint Įprastų dyzelinių sunkvežimių varikliai veikia nuolat, net kai sunkvežimis stovi vietoje. Įvairiose vietose JAV (įprastai ten, kur galioja triukšmingumo reikalavimai) sunkvežimiai negali ilgą laiką stovėti su įjungtais varikliais, tačiau kartais tai neišvengiama dėl papildomų sistemų darbo – reikia, kad veiktų šaldytuvas, keltuvai ir taip toliau. Elektriniai sunkvežimiai šią problemą iš esmės eliminuoja ir stovėdami vietoje neskleidžia jokio garso, neteršia aplinkos, nedegina kuro atsargų. Išmetamosios dujos Taip, jūs žinote, kad elektriniai sunkvežimiai yra ekologiški. Tačiau reikia įvertinti ir tai, kad jie gali važiuoti ten, kur įprasti sunkvežimiai nėra laukiami – miestuose, kur galioja griežtos ekologinės normos su laiku net ir nedideli dyzeliniai sunkvežimiai negalės įvažiuoti į centrą. Tuo tarpu elektriniai prekių išvežiojimo sunkvežimiai ir toliau galės važinėti be apribojimų, atveždami produktus į restoranus, prekes į parduotuves ir siuntinius į jūsų namus. Vairuotojų pasitenkinimas Sunkvežimio vairuotojo darbas yra labai sunkus ir varginantis, gadina sveikatą. Ne visiems patinka ir „Tesla Semi“ dizainas, tačiau vežėjai mano, kad elektriniai sunkvežimiai gali tapti labai patogia ir patrauklia darbo vieta, sugrąžinančia šios profesijos populiarumą. Bendruomenės reakcija Ar matėte, kiek žmonių džiūgavo dėl „Tesla Semi“ pristatymo? Labai nedidelė jų dalis buvo įmonių atstovai ar vairuotojai. Elektriniai sunkvežimiai patinka žmonėms. „Volvo“ teigia, kad jie taip pat gali sumažinti kamščius, o ir gyvenamosiose zonuose kels mažiau problemų. Tai kiek pavyks sutaupyti? Įmonės masiškai užsisakinėja „Tesla Semi“ vilkikus: „PepsiCo“ įsigijo 100, „Sysco“ – 50, „Anheuser-Busch“ – 40 vilkikų, o dar visa eilė kompanijų ir organizacijų užsisakė mažesnį sunkvežimių skaičių. „Anheuser-Busch“, „Budweiser“ prekinio ženklo savininkė, turi 750 sunkvežimių parką. Kasmet degalai kainuoja 120 milijonų dolerių. Skaičiuojama, kad atkeliavus 40 „Tesla Semi“ vilkikų šios sąnaudos sumažės bent 8 milijonais dolerių. Sunkvežimiai atsipirks per metus, nors bus naudojami tik trumpesniems atstumams. Ilgesnėms distancijoms „Anheuser-Busch“ planuoja įsigyti „Nikola“ elektrinius vilkikus, kurie yra erdvesni, didesni ir gali nuvažiuoti 1900 km po vieno vizito į degalų kolonėlę (elektrą „Nikola“ sunkvežimiai gaminasi patys, naudodami vandenilį). Taigi, privalumų daug, tačiau dar reikia palaukti. Nors „Tesla Semi“ jau buvo pastebėtas bandymuose (kas atskleidė įdomių detalių apie patį vilkiką), jo pasirodymo dar reikės palaukti iki kitų metų. O tada ir sužinosime apie jo patikimumą ir realius išlaikymo kaštus. 