Kaip ir bet kurios kitos rūšies sirupas, klevų variantas pasižymi itin dideliu lipnumu. Jei ant važiuojamosios kelio dalies išpiltumėte keliolika litrų gazuoto saldinto gėrimo, paviršius neabejotinai taptų šiek tiek lipnokas ir kiek stipriau trauktų nešvarumus, rašo autoevolution.com. Telieka įsivaizduoti, kas nutinka, kai ant kelio dangos išpilamas didelis kiekis lipnaus skysčio. Svarbu pastebėti, kad sirupas – kur kas lipnesnis nei saldinti skysčiai. Būtent dėl šios priežasties nuspręsta uždaryti I-91 greitkelį, kol kelio ruožas JAV Vermonto valstijoje bus tinkamai išvalytas. Vietinė priešgaisrinė tarnyba reagavo į susiklosčiusią situaciją operatyviai. Remiantis Vermonto policijos pranešimu, kelias sutvarkytas ir vėl atidarytas be jokių nenumatytų incidentų. Kol buvo atliekami kelio tvarkymo darbai, vairuotojų paprašyta pasinaudoti aplinkkeliu, o problema visiškai išspręsta itin sparčiai. Interneto vartotojai šį nutikimą vadina vienu keisčiausių Vermonte susiklosčiusių situacijų. Dėl išsipylusio klevų sirupo uždaryta 91 kelio atkarpa driekiasi prie pat sienos su Kanada. Nors kol kas neįvardijama, ar dėl šio incidento kam nors skirta bauda, vis tik akivaizdu, kad tara, kurioje buvo klevų sirupas, nuriedėjo nuo vilkiko dėl aplaidumo. Turbūt nėra sudėtinga suvokti, kad šis atvejis – toli gražu ne pirma situacija, susiklostanti dėl nuo vilkikų nuriedančių ar nukrentančių objektų. Laimei, šį kartą dėl išsipylusio klampaus skysčio žmonės nenukentėjo ir nebuvo sukelta jokių papildomų avarijų. Kur kas liūdnesnių padarinių kažin ar būtų išvengta, jei kelias nebūtų laiku uždarytas. Kadangi incidentas įvyko vėlyvą vakarą, judėjimą apriboti sudėtinga nebuvo. Be to, sėkmingai išvengta spūsčių, neretai susiformuojančių tais atvejais, kai tenka judėjimą nukreipti į aplinkkelius.