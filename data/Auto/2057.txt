Ši naujovė vadinasi „Jaguar Sayer“: taip ji buvo pavadinta dizainerio Malcolmo Sayerio, sukūrusio legendinius automobilius „D-Type“, „E-Type“ ir XJS, garbei. Ateities vairas – tai ovalo formos poliruoto metalo prietaisas, turintis du informacinius ekranus ir valdymo balsu funkciją. Dirbtinis vairo intelektas įsidėmi savininko dienotvarkės duomenis ir, pavyzdžiui, gali priminti, kad jo laukia susitikimas. „Sayer“ gali įspėti, kada autopiloto valdomai mašinai reikėtų privažiuoti prie savininko namų, ar pasiūlyti vairuotojui maršrutą, kuriame jis pats galėtų valdyti savo automobilį. Dalijimosi automobiliais paslaugos plėtra ateityje leis keisti transporto priemonę pagal atitinkamą užduotį: sedanas, sportinis kupė ar lengvasis visureigis. „Sayer“ bus pritaikomas jiems visiems. Pajungus vairą, visi jame išsaugoti duomenys, pavyzdžiui, sėdynių padėtis, garso sistemos nustatymai ar navigacijos sistemos maršrutai, iš karto bus pritaikyti naujam automobiliui. „Jaguar Sayer“ bus pristatytas per specialų renginį „Jaguar – Land Rover Tech Fest“, kuris Londone vyks rugsėjo 8 – 10 dienomis.