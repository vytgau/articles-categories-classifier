Paklausti, kodėl kiekviena nauja šio mažylio karta taip trokšta permainų, „Nissan“ atstovai nepasimeta ir pateikia išmintingą, tačiau išties banaliai paprastą atsakymą – gamintojai eina iš paskos klientų norams ir lūkesčiams. Tad vieną sausio rytą Kroatijos kurorte Dubrovnike žiūrint į saulės spindulių glostomą vaiskios spalvos ir ryškaus dizaino naujausią „Micra“ man belieka konstatuoti: matyt, klientai pagaliau susivokė. Graviruota skiedra Taigi, naujoji „Micra“ taiko tiesiai į vaikų dar nesusilaukusių arba tų, kurių atžalos jau paliko tėvų namus europiečių skonį ir smogia trimis pagrindiniais, šias grupes turinčiais pavergti ginklais: išvaizda, valdymo savybėmis bei taip vadinamajam B segmentui dar nebūdinga elektronine įranga. Šiuos dalykus labiausiai akcentavo kompanijos atstovai žurnalistams surengtame pristatyme Kroatijoje. Kad Japonijos koncerno dizaino sekcijoje įvyko kažkoks mums nežinomas motyvacijos protrūkis (gal bankų sąskaitose) ar geriausias „Nissan“ istorijoje idėjų generavimo susirinkimas (sklando gandai, kad ne visas vakarėlio nuotraukas buvo galima dėti į feisbuką, bet gal čia ir „fake news“) – akivaizdu. Priešais mus – nebe amorfiškas muilo gabalėlis, o veržlaus, grakščiai raumeningo ir išraiškingo eksterjero „Micra“. Graviruotą skiedrą primenantis automobilis sukurtas naujos platformos pagrindu ir tai leido koncerno inžinieriams sekti šiuolaikinių tendencijų pėdomis – „Micra“ tapo gerokai platesnė ir žemesnė, sukurdama dinamiškesnio modelio įspūdį. Tačiau labiausiai penkiaduris hečbekas ištįso į ilgį, kuris dabar siekia 3999 mm arba net 174 mm daugiau už ketvirtos kartos automobilį. Ratų bazė taip pat padidėjo 75 mm ir dabar atstumas tarp ašių – 2525 mm, o automobilio plotis išaugo 78 mm iki 1743 mm, suteikiant daugiau erdvės salone. Tuo metu „Micra“ aukštis sumažintas 55 mm iki 1455 mm. Šiek tiek platesnė tapo ir naujojo modelio tarpvėžė, leidžianti kurti geriau valdomą automobilį.  Neatsilikimą nuo naujausių B segmento europietiškų automobilių madų vėjų demonstruoja ir tai, kiek „Nissan“ suteikia norimo „Micra“ suasmeninimo galimybių: visų įrangos lygių salonuose – dviejų spalvų interjeras, ne vienas dvispalvio dažymo variantas siūlomas ir eksterjere (o norint vientiso dažymo galima tiesiog rinktis iš 10 siūlomų spalvų, iš kurių trys – nuotraukose matomos oranžinė, žalia bei raudona – yra unikalios „Micra“ spalvos). Jeigu nepakanka šių alternatyvų, galima rinktis įvairiausių formų dar gamykloje užklijuojamus lipdukus, kuriais pavyks automobilio išvaizdai suteikti papildomų prieskonių. Didesnis dėmesys – priekyje sėdintiems Įsėdus į automobilio vidų akį glosto gerokai daugiau minkštų, lietimui malonesnių medžiagų interjere nei pirmtake. Žinoma, viltis, kad kietų plastmasių bus atsikratyta visiškai, yra B segmento automobilių nepažįstančių ir pinigų skaičiuoti nemokančių optimistų motina, tad stebuklus atidėkime kito dešimtmečio Kalėdoms. O aukščiausiame „Tekna“ įrangos lygyje oda padengtų interjero elementų pozicionavimas akivaizdžiai apgalvotai parinktas tiesiai priešais vairuotojo ir priekinio keleivio akis, kad kasdien primintų apie „Nissan“ norą šiame modelyje prie minėtų Kalėdų pirkėjui artėti kaip įmanoma greičiau. Tačiau šokdami aukštai japonai kažkodėl pamiršo gale sėdinčiuosius. Išties keistai atrodo, kad aukščiausios siūlomos įrangos modelyje galiniai langai valdomi mechanine rankenėle ir net nenusileidžia iki galo. Paklaustas dėl tokios keistenybės, „Nissan“ atstovas paaiškino, jog automobilis labiau orientuotas į priekyje sėdinčiuosius, todėl toks sprendimas priimtas sąmoningai, o elektrinis valdymas gali atsirasti tolimesnio automobilio tobulinimo procese. Panašu, kad tokia pati logika taikoma ir galinės sėdynės centrinio porankio nebūčiai. O taip nurašyti „Micra“ keleivius „Nissan“ išties nevertėtų. Erdvė gale visai maloniai nustebino: 182 cm ūgio vairuotojo kojos sėdint už savęs siekia priekinę sėdynę, bet vietos dar užtenka, kad tikrai nepaskaustų ilgesnės kelionės metu. Du suaugę vyrai gale įsitaiso pakankamai patogiai, tad keturiese galima leistis ir į ilgesnę kelionę. Yra šiokių tokių nepatogumų ir bagažo komplektavimui, mat galinės sėdynės nenusilenkia iki galo. Tačiau 300 litrų talpa nelenkiant sėdynių yra tikslus pataikymas į šios klasės standartus, o šaldytuvo šiuo automobiliu juk vis tiek nekiltų mintis pervežti, ar ne? Grojanti sėdynė Vairuotojo sėdynė leidžia greitai rasti patogią padėtį net be didesnių vairo korekcijų ir akivaizdžiai sufleruoja įsitaisyti taisyklingai sulenktomis kojomis bei rankomis. Bandymų aptarimo metu vakare priekinės sėdynės susilaukė ne vieno žurnalisto įvertinimo už patogumą bei gerą šoninį prilaikymą. Nedidelės erdvės susidėti smulkmenoms suprojektuotos racionaliai: kavos puodelius galima pasistatyti tarp sėdynių, durelėse telpa ir pusantro litro tūrio buteliai, o po centrine konsole yra erdvė kitiems daiktams, pvz. telefonams, kuriuos galima krauti iš šalia įmontuotos USB rozetės, tad apie keliones šiuo automobiliu taip pat pagalvota (na, išskyrus gale sėdinčiųjų langus). Multimedija valdoma per centrinį 7 colių skersmens lietimui jautrų ekraną arba aplink jį sumontuotus fizinius mygtukus, kuriais bendrai įvertinus centrinė konsolė neapkrauta. Pasirinkus aukštesnių įrangos lygių saloną bus sumontuota didesniuose „Nissan“ modeliuose jau sutikta „NissanConnect“ multimedijos sistema: nepretenzinga, bet ir paprastai, aiškiai valdoma bei sujungiama su „Apple“ telefonais per „Apple CarPlay“ programėlę. Pristatydami naująją „Micra“ gamintojo atstovai ypatingai pabrėžė ir didžiavosi aukštesnėse komplektacijose montuojama ypatinga šiam segmentui „Bose“ garso sistema. Jos esmė: vos šešios garso kolonėlės, tačiau dvi iš jų montuojamos į vairuotojo galvos atramą. Pasitelkus valdymo sistemą galima garso efektą keisti nuo tradicinio, kai muzika sklinda iš priekio, iki koncertinio, kai ji užlieja priekyje sėdinčiuosius iš visų pusių. Garso kokybė tikrai verta pagyrų, bet išbandžius pasijuto, greičiausiai, iš anksto nenumatytas šalutinis efektas. Kietesnės interjero dalys dėl savo „prigimtinių“ savybių smarkokai rezonuoja, tad paleidus muziką išties garsiai galima jausti nelabai malonų vibravimą. Tačiau tik atsukus garsą iki išties galybės decibelų. Normaliai klausantis sistema verta pagyrimo ir nusipelno būti įtraukiama į pageidavimų perkant šį modelį sąrašą. Pratęsiant garso temą „Nissan“ atstovai pristatymo metu akcentavo skyrę daugiau dėmesio garso izoliacijai ir tai akivaizdžiai jaučiasi išvažiavus į kelią. Salone vos girdimi tiek benzininis, tiek dyzelinis motorai, išvysčius didesnį greitį jokio diskomforto nekelia oro srautai, o nors kiek realiau girdimas tik triukšmas iš ratų arkų. Gamintojų teigimu, tokį efektą pasiekti leido smarkiai pagerinta aerodinamika (palyginus su pirmtaku oro pasipriešinimo koeficientas sumažintas nuo 0,32 iki sportiniams bolidams tinkančio 0,29) bei specialiai parinktos medžiagos stikluose ar variklio skyriuje. Suprantama, kad geresnė aerodinamika taip pat padeda sumažinti ir degalų sąnaudas. O joms ypatingo apetito nejautė nė vienas iš mūsų bandytų dviejų „Micra“ nuo pat penktosios kartos gamybos pradžios montuojamų variklių. Benzininis – visiškai naujas vieno litro darbinio tūrio trijų cilindrų 90 AG turbovariklis, pasiekiantis 140 Nm sukimo momentą. Jis taip pat bus montuojamas ir kituose „Renault-Nissan“ aljanso modeliuose, o visų pirma – „Renault Clio“ bei „Renault Twingo“. Dėl sąlyginai mažesnio svorio ši jėgainė leido priekinėje pakaboje sumontuoti kiek minkštesnes spyruokles ir pagerinti važiavimo komfortą. Tačiau mažas jo litražas mums pasukus į kalnų keliukus vertė variklį nenutrūkstamai sukti apsukų skalėje virš 2000, kur motoro efektyvumas pradeda labiau jaustis didesnį vaidmenį įgavus turbinai. Beje, susidarė įspūdis, kad apsukas varikliukas mėgsta, o ir ypatingo triukšmo paspaudus nesukelia. Be to, suktelėjus iki 5500 aps./min. „padovanojamos“ dar 5 AG – taip aktyvuojasi vadinamoji „overboost“ funkcija. Besiaškindami šiuos niuansus deginome apie 6,5-7 litrus benzino, o nusileidus iš kalnų tilpome į 5 litrus, tad rezultatas visai neblogas. 1.5 litro turbodyzelis iš „Renault“ pasiekia 90 AG ir 220 Nm. Didesnis sukimo momentas leidžia vairuotojui mažiau žaisti pavarų pasirinkimu ir paprasčiau elgtis eismo sraute, o dyzelino sąnaudos normaliomis sąlygomis neviršijo ir 4 litrų šimtui kilometrų. Vėl pakilus į kalnus sąnaudos viso labo padidėjo iki 4,4 litro, tad šis motoras turėtų patikti mėgstantiems ekonomiškumą. Be šių jėgainių „Nissan“ taip pat pasiūlys ir 1.0 litro darbinio tūrio atmosferinį variklį, kurio išmėginti neturėjome galimybės. Tikėtina, kad šis pasirinkimas nebus populiariausiųjų sąraše ir labiau domins tuos, kurie rinksis tik pagal kainos kriterijų. Visi motorai siūlomi tik su penkių pavarų mechanine greičių dėže. Anot „Nissan“ atstovų, kitąmet turėtų būti pasiūlyta ir automatinė dėžė, o, štai, klausimas dėl didesnio variklių pasirinkimo liko paskandintas diplomatinėje žodžių „svarstoma, įmanoma, galimai“ migloje. Tačiau tachometro gradacija iki 8 tūkstančių apsukų mums palieka malonią viltį, kad gandai apie „Nismo“ versiją su 1.6 litro motoru iš „Clio RS“ gali tapti realybe. Atskirasis žodis pakabai Į naująją „Micra“ įdiegta ganėtinai sofistikuota elektroninė trajektorijos valdymo sistema, kuri aštresniuose vingiuose ieškodama geresnio sukibimo pristabdo posūkio vidinį priekinį ratą. Neslėpsiu, kad perskaitę tokią padrąsinančią charakteristiką, kalnų keliukų posūkiuose išties leidome sau daugiau. Ir džiaugėmės pagirtinu valdymu. Automobilis visiškai nepasidavė bet kokioms mūsų provokacijoms priversti jį slysti priekine ašimi, kėbulas oriai laikėsi neagresyviuose svyriuose, o pakabos darbas apskritai vertas atskiro žodžio. Atskiras žodis nebus ilgas: panašu, kad dizaineriai į vakarėlio (pardon, idėjų generavimo susirinkimo) pabaigą įsileido ir važiuoklės konstruktorius. Tad greičiausiai laimingi bus ne tik kūrėjai, bet ir naujosios „Micra“ gavėjai. Teisybės vardan, reikia pridurti, kad Kroatijos kalnuose nėra daug tokios nekokybės keliukų, kuriuose būtume galėje pakabą pakratyti smagiau ir paanalizuoti jos elgesį stresinėmis aplinkybėmis, tačiau bendras ispūdis liko pozityvus: vertinant B segmento kategorijomis pakabos reguliavimas leidžia tiek džiaugtis neblogu komfortu, tiek geromis valdymo savybėmis. Baltijos šalims – specialus saugumo paketas Beliko pakalbėti apie automobilio įrangą. Avarinio stabdymo sistema su pėsčiųjų atpažinimu diegiama jau bazinėje įrangoje ir neabejotinai padės „Micra“ susirinkti geresnį įvertinimą saugumo bandymuose. Mūsų regiono šalims siūlomame saugumo pakete taip pat bus montuojami automatiniai priekiniai žibintai (LED dienos žibintai visose komplektacijose, papildomai galima pasirinkti šios technologijos ir pagrindines šviesas) ir išmanioji nukrypimo iš eismo juostos prevencinė sistema, kuri pagal aprašymą, turėtų „švelniai grąžinti vairuotoją į savo juostą“, jeigu šis užsižiopsojo. Bandymų metu ši sistema švelniai pristabdydavo ir suktelėdavo vairą bei perspėdavo garsiniu signalu, tačiau šie impulsai buvo tokie gležni, kad jų poveikis išeidavo minimalus ir papildomas korekcijas kaskart tekdavo atlikti pačiam vairuotojui. Tad čia „Nissan“ dar turi galybę erdvės patobulinti šį technologinį sprendimą. Aukštesniuose įrangos lygiuose išmanioji aplinkinio vaizdo sistema naudoja keturias kameras ir parkuojantis sukuria 360 laipsnių apžvalgos efektą. Iš „Nissan“ SUV modelių paveldėtos sistemos montavimas „Micra“ modelyje yra geras žingsnis, belieka dar pagerinti vaizdo raišką. Be to, aukštesnio lygio modeliuose galima aptikti įdiegtą ir kelių ženklų atpažinimo sistemą. Pristatymo metu „Nissan“ atstovai patikino, kad šiam modeliui iškeltas tikslas savo segmente Europoje patekti į geriausiai parduodamųjų dešimtuką. Panašu, kad tai visiškai realiai pamatuota ambicija, mat prie daugiausiai parduodančiųjų konkurentų ir neabejotinų segmento lyderių „Ford Fiesta“, „Renault Clio“ ar „Opel Corsa“ kompanijos „Nissan“ priskiria ir tokius ateivius iš kitokio pasaulio, kaip „Audi A1“ ar MINI. Prekyboje Lietuvoje naujoji „Micra“ pasirodys gegužės mėnesį, o kainas žinosime jau kovą. Tad belieka jų sulaukti ir bus lengviau pamatuoti „Nissan“ lūkesčius. Kas labiausiai patiko: Dizainas, valdymo savybės. Kas labiausiai nepatiko: Veržlumu dvelkiantis dizainas tiesiog reikalauja galingesnių/sportiškų versijų. Papildomos pastabos: 1. 1993 m. antros kartos „Micra“ tapo pirmuoju japonišku modeliu, nugalėjusiu Europos metų automobilio konkurse. Šiemet penktos kartos „Micra“ iškopė į finalo septynetuką, nugalėtojas bus paskelbtas Ženevos parodoje kovo 6 dieną. 2. Rinkoje naujos kartos modelis pakeis ne tik savo pirmtaką, bet ir „Note“ modelį. Todėl kainos faktorius gali būti dar svarbesnis. 3. „Micra“ bus visiškas europietis: suprojektuotas Didžiojoje Britanijoje, o gaminamas Flano mieste Vakarų Prancūzijoje, kur surenkamas ir „Renault Clio“. Gamyba į Europą sugrąžinta po septynerių metų pertraukos, iki tol „Micra“ automobiliai buvo surenkami Lotynų bei Šiaurės Amerikoje arba Azijoje.