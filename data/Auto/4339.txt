Nuo pat varžybų pradžių streikavęs automobilis buvo taisomas ir prasidėjus ketvirtadienio greičio ruožui, dalį kurio „Agrorodeo“ komanda planavo praleisti ir susitaikyti su organizatorių skirsiama laiko nuobauda. Tačiau pajudėjus į trasą paaiškėjo, kad varžybų bolidas demonstruoja kaprizus ir toliau. DELFI žiniomis, komandos nariams beliko pakelti rankas į viršų ir pripažinti, kad šis Dakaro ralis jiems baigtas, kai kas 50 kilometrų pradėjo gesti po naują įdedamą turbiną. Tapo aišku, kad pasiekti greičio ruožo finišą teks ir vėl prieš pat prasidedant naujajam, o dar vienos paros be miego alinančiame maratone nebebūtų ištvėręs niekas. Apie ketvirtą valandą ryto vietos laiku komandos mechanikai važavo į greičio ruožą evakuoti bolidą. „Labai gaila pranešti, kad variklio ir kiti gedimai šiemet mus sustabdė taip anksti... Dėkojame visai komandai ir, žinoma, sirgaliams, naktimis laukusiems rezultatų, palaikiusiems ir tikėjusiems mumis! Ačiū, draugai!“, – komandos paskyroje feisbuke parašė V. Žala ir S. Jurgelėnas.   Tokiu būdu varžybose lieka vienintelė komanda iš Lietuvos – Antano Juknevičiaus ir Dariaus Vaičiulio „CRAFT Bearings“ ekipa, kuri ketvirtajame etape užėmė 29-ą vietą ir bendroje įskaitoje rikiuojasi 21-oje pozicijoje. Daugiau apie ketvirtojo Dakaro ralio etapo peripetijas galite paskaityti čia. Penktadienį automobiliai pajudės nuo 15.21 val. Lietuvos laiku. A. Juknevičiaus ekipažas startuos iš 30-os vietos 16.18 val. mūsų šalies laiku. Preliminariai varžybas tęsia 67 ekipažai.