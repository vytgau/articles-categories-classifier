Ar jie tikrai bus ir ar orai nesujauks tradicinio „Winter Rally“ planų? Įmonės „Pitlane“ strategai, jau 12-ąjį kartą organizuojantys „Winter Rally“, prisipažįsta, kad pastarasis klausimas yra dažniausiai užduodamas nuo pat astronominės žiemos pradžios, startuojančios šv. Kalėdų išvakarėse. „Prieš pateikiant visiškai tikslų atsakymą, norime atkreipti dėmesį į vieną esminį dalyką – kokybiškam žiemos raliui nereikia storo sniego sluoksnio Utenos regione. Baltos pusnys ar apšerkšnijusios medžių šakos labai gražu ir fotogeniška, tačiau žiūrint į „Winter Rally“ iš sportinės pusės, tuo viskas baigiasi. Tam, kad lenktynininkai galėtų apauti savo automobilius dygliuotomis sportinėmis padangomis, kad galėtų saugiai judėti dideliu greičiu, viso labo reikia gero pašalo“, – teigia „Winter Rally“ direktorius Ramūnas Kliunka. Savo ruožtu meteorologai pastebi, kad statistiškai sausio antroje pusėje ir vasarį į Lietuvą plūsteli šaltis. Ilgalaikės prognozės rodo, kad to galima tikėtis ir šiais metais, tačiau tikslesnės informacijos dar reikia šiek tiek palaukti. Vilniaus Universiteto Geomokslų instituto doktorantas Justinas Kilpys, komentuodamas automobilių sporto gerbėjų ir pačių lenktynininkų būgštavimus, pabrėžia, kad pakankamai tiksliai galima numatyti orų prognozes 7 dienas į priekį. „Kuo tolesnę ateitį bandoma užgriebti, tuo mažesnis tokių prognozių patikimumas. Kaip šiltai reiktų rengtis visiems, planuojantiems dalyvauti „Winter Rally“ žiemos festivalyje, bus aišku apie sausio 20-ąją. Kol kas galiu pradžiuginti laukiančius šalčio – ilgalaikės prognozes teikiantys didieji tarptautiniai meteorologijos centrai NASA ir Rusijoje kalba apie tikėtiną šalčio įsiveržimą“, – sako J. Kilpys. Klausiamas, kokio „minuso“ ir kiek laiko reikia tam, kad susidarytų tarkim 10 centimetrų gylio pašalas, VU mokslininkas pastebėjo, jog šiuos dalykus lemia sniego dangos storis. Jei jos nėra ar snaigių sluoksnis plonas, žemė įšąla labai greitai. Ir atvirkščiai – jei žemė pasislepia po šlapio sniego pluta, pašalas formuojasi gerokai lėčiau. Beje, dabar vyraujanti drėgmė iš esmės yra naudinga, nes spustelėjus šaltukui reikiamas pašalas susiformuos greičiau. „Winter Rally“ Utenos ir Molėtų apylinkėse vyks sausio 27 d. Festivalio svečiai galės stebėti Lietuvos ir užsienio šalių ralio meistrų kovas, linksmintis žiūrovų pramogų erdvėje. „Winter Rally“ vainikuos ralio apdovanojimai ir nemokamas koncertas Utenos daugiafunkciame sporto centre. Bilietus, kurie ralio metu bus keičiami į ralio pasus, internetu galima įsigyti per oficialią festivalio svetainę https://www.winterrally.lt/ Ten publikuojama ir informacija dalyviams, žiūrovams ir žurnalistams.