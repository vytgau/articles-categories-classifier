Kaip teigiama pranešime žiniasklaidai, lenktynių organizatorius maloniai nustebino greita sportininkų reakcija. Juolab, kad pirmoji paraiška atėjo ne iš Vilniaus ar Kauno ir net ne iš Lietuvos, o iš kaimyninės Baltarusijos. „Apie ne tik Lietuvą garsinančias ilgų nuotolių lenktynes Palangoje žinome ne iš nuogirdų, tad „katės maiše“ tikrai neperkame, – varžybų spaudos centrui, viešųjų ryšių agentūrai „Visus Bonus“ sakė pirmąją paraišką atsiuntusios „RCM Motorsport“ vadovas ir vienas jos sportininkų Jegoras Jermakovičius. – Pirmą kartą Palangoje lenktynes tiesiogiai stebėjau 2014 metais, po metų apsilankiau dar kartą, o paskutinius du kartus jas žiūrėjau per televizorių. Tai vienas geriausiai organizuojamų renginių, o centrinė jo ašis – 1006 km lenktynės pasižymi itin atkaklia, iki finišo besitęsiančia intriga, kuri ir vilioja sportininkus.“ J. Jermakovičius kartu su komandos draugais baltarusiais Dmitrijumi Nikazačenka ir Vitalijumi Kazakevičiumi į Palangos trasą išvairuos „Alfa Romeo 15155“ automobilį, kurio ratus suka 3 litrų darbo tūrio variklis ir kausis A3000 klasėje. „Tai tradiciškai pajėgi klasė su stipriais, pagarbos vertais varžovais, – pasakoja komandos kapitonas. – Tačiau ne mažiau nei pačios lenktynės mus žavi itin plati bei absoliučiai daugumai patraukli renginio programa, tad didžiausiame jūsų vasaros kurorte tikrai turėsime ką veikti.“ Baltarusių „RCM Motorsport“ ekipa – 1006 km lenktynių debiutantė, tačiau ji jau dalyvavo ne vieneriose ilgų nuotolių lenktynėse, rengiamose Baltijos šalyse. Komandos kovinis ginklas dabar labai kruopščiai rengiamas ateinančio sezono batalijoms, o balandį ekipos sportininkai jį tikisi iš dirbtuvių jau išvairuoti į bandymų trasas. „Šiemet Palangoje vyksiančios 1006 km lenktynės bus jau devynioliktosios nuo pat 2000-ųjų besitęsiančioje jų istorijoje, – sako varžybas rengiančios VšĮ „Promo events“ vadovas Darius Jonušis. – Šis skaičius savaime byloja, jog į šiemetines lenktynes mes, jų rengėjai, žvelgiame tarsi į generalinę repeticiją prieš kitąmet sukaksiantį renginio dvidešimtmečio jubiliejų, kurį ketiname paminėti su visų lenktynių nugalėtojais ar prizininkais, o dar geriau – su visais jose dalyvavusiais ir dar dalyvausiančiais.“ Pasak pagrindinio lenktynių organizatoriaus, šiemet Palangoje vyksiančio 19-ojo lietuviškojo automobilių maratono programa bus dar platesnė bei įvairesnė, į savo verpetą įtrauksianti ne tik komandas, bet ir visus, atvykusius į Palangą. Be baltarusių norą varžytis šiemet Palangoje jau pareiškė Dariaus Vasiliausko vadovaujama „RD signs racing“ ir Mariaus Batūros „Gera dovana – Emexlogistics.eu“ komandos.