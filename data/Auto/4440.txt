Žinomas žmogus džiaugėsi, kad tuo metu, kai kelioninius krepšius atidavė į bagažo skyrių, pagrindinėje oro uosto salėje vyko Benedikto Vanago ir „General Financing team Pitlane“ komandos palydos į Dakarą. Žurnalisto ir lenktynininko keliai susikirto lėktuve. Pakeliui į Turkijos sostinę, iš kur abu keliones tęsė savais keliais, lenktynininkas ir komunikacijos specialistas gurkšnojo kavą, o didžioji jų pokalbių dalis sukosi apie Dakarą. Pasak A. Užkalnio, kaip ir kiekvienas lietuvis, šiuo sporto įvykiu jis domisi. „Meluočiau, jei sakyčiau, kad labai gerai išmanau šio sporto subtilybes ir galiu išvardyti dešimtis pavardžių. Tačiau man Dakaro ralis yra svarbus. O kai lietuviams sekasi, širdyje jaučiu gerą jausmą. Lygiai tokį patį, kokį jaučiu dėl krepšininkų“, – pasakojo publicistas. A. Užkalnio nuomone, Dakaro patrauklumas Lietuvai glūdi mūsų komandų gebėjime kaip lygūs su lygiais varžytis su pasaulio geriausiais, priklausyti pasaulio elitui. Lietuvoje tokių sporto šakų ir jų atstovų nėra daug. „Nepaisant to, kad automobilių sportas Lietuvoje yra laikomas nišine sporto šaka, iš tikrųjų šis sportas yra antroje vietoje po krepšinio. Užtenka vien lengvos analizės apie B. Vanago žinomumą, jo vertinimą visuomenėje ir atpažįstamumą. Net jei jis būtų krepšininkas, kažin ar būtų labiau pažįstamas mūsų šalyje nei yra dabar“, – sakė A. Užkalnis. Dakaras 2017 prasidės sausio 2 dieną Asunsjone, Paragvajuje. Vėliau sudėtingiausios pasaulio lenktynės užsuks į Boliviją ir Argentiną, o sausio 15 dieną finišuos Buenos Airėse. B. Vanagas antrus metus iš eilės Dakaro pragare važiuos su šturmanu iš Lenkijos Sebastianu Rozwadowskiu. Jų pilotuojama „Toyota Hilux“ pažymėta numeriu 326. Be B. Vanago, kuriam tai – jau penktasis Dakaras, lenktynėse startuoja dar du lietuvių pilotai – Antanas Juknevičius ir Vaidotas Žala.