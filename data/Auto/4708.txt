Trečiadienio naktį iš Lietuvos į Dakaro organizatorių paskirtą parc ferme atvežti lietuviški Dakaro bolidai ankstyvą rytą jau stovėjo eilėje į angarą, skirtą automobilių apžiūrai ir techninių reikalavimų patikrinimui. Šiame etape dalyviai gali įveikti didžiąją dalį komisijų, siekdami sutaupyti brangaus laiko prieš ralio startą. A. Juknevičius džiaugėsi, jog kaip ir kasmet, visos procedūros buvo įveiktos be pastebėjimų, todėl liko surinkti vos kelis parašus ir teisėjų antspaudus Asunsjone. „Vidutiniškai tik apie ketvirtadalis visų dalyvių įveikia komisijas Prancūzijoje atitikdami visus reikalavimus. Mūsų mechanikai ir visa pasiruošimo komanda pusę metų intensyviai dirbo ruošdami automobilį, todėl džiaugiamės sulaukę tokio įvertinimo“, – teigė „CRAFT Bearings“ komandos pilotas A. Juknevičius. „Dabar technika jau ne mūsų rankose – jos laukia ilga kelionė, o mūsų dar ilgesnis laukimas. Likusį mėnesį skirsime paskutinių organizacinių, logistikos ir kitų klausimų išsprendimui. Su Dariumi nepamiršime ir fizinio pasirengimo, tačiau šis periodas man asmeniškai – sunkiausias, nes jau labai norisi sėsti už vairo.“  Į Pietų Ameriką A. Juknevičiaus komanda išskrenda gruodžio 26 dieną. Šiais metais Dakaro ralis startuos Paragvajaus sostinėje Asunsjone. Vėliau dalyviai persikels į Boliviją, o finišo liniją kirs Argentinos sostinėje Buenos Airėse. 2017-ųjų Dakare startuos 491 sportininkai iš 59 pasaulio šalių, tarp jų – 83 ekipažai visureigių klasėje, 50 sunkvežimių, 146 motociklai ir 37 keturračiai. Vidutiniškai varžybose finišuoja vos 60 proc. visų startavusių dalyvių.