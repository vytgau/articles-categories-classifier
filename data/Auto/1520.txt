Ką tik pasirodžiusioje organizacijos, padėjusios atskleisti bendrovės „Volkswagen AG“ dyzelio emisijų rezultatų klastojimo atvejį, parengtoje ataskaitoje nurodoma, kad keliu riedantys automobiliai anglies dioksido išmeta vidutiniškai net 42 proc. daugiau nei turėtų, atsižvelgiant į oficialiai skelbiamus duomenis. Įdomu, kad 2001 metais šis skirtumas sudarė 9 proc., o tai, anot ICCT, reiškia, kad padidintas transporto priemonių efektyvumas ir įvairūs jų patobulinimai daugeliu atvejų pasiteisino tik atliekant laboratorinius testus. „Skirtumas tarp reklaminiuose lankstinukuose nurodomų skaičių ir faktinių rodiklių jau pasiekė tam tikrą rekordą“, – konstatavo pagrindinis tyrimo, kurį atliekant buvo išanalizuoti aštuoniose Europos valstybės eksploatuojamų 1,1 mln. transporto priemonių duomenys, iniciatorius Uwe Tietge. Nors skirtumai tarp skelbiamo išmetamo anglies dioksido kiekio ir faktinių duomenų egzistuoja ir Jungtinėse Valstijose, Japonijoje bei Kinijoje, Europoje šių duomenų neatitikimas yra didžiausias, kadangi čia negalioja griežtai saistančios nuostatos, nėra veiksmingos įstatymų bazės, o automobiliai testuojami taikant senstelėjusią metodiką. Situacija akivaizdžiai ydinga, nes pateikti patikimus rezultatus turėtų būti šios pramonės šakos dalyvių prerogatyva – juk tik taip jie galėtų ne tik tikėtis atgauti prarastą klientų pasitikėjimą, bet ir užtikrinti aplinkosaugos taisykles atitinkančios produkcijos tiekimą. Europos Komisija, viena iš pagrindinių Europos Sąjungos institucijų, turinčių plačius įgaliojimus vykdomosios valdžios srityje, visiškai netrukus rengiasi paskelbti pasiūlymą dėl transporto priemonių išmetamų teršalų mažinimo. Atsakydami į „Bloomberg“ pateiktus klausimus, Vokietijos automobilių pramonės asociacijos atstovai paaiškino, kad didėjantį oficialių ir faktinių su išmetamais teršalais susijusių rodiklių neatitikimą iš dalies lemia ta aplinkybė, kad automobiliai nuolatos tobulinami, o atliekat testus į tai neatsižvelgiama, todėl tokios energiją eikvojančios sistemos kaip oro kondicionavimo ar sėdynių šildymo įranga tarsi pamirštamos. Po plačiai nuskambėjusio prieš porą metų kilusio „Volkswagen“ testų rezultatų klastojimo skandalo į transporto priemonių išmetamų teršalų keliamą problemą, žinoma, buvo pažvelgta atidžiau. Dėl susidariusios krizės gerokai sumažėjo modelių su dyzeliniais varikliais poreikis, o automobilių gamintojai buvo paskatinti investuoti į elektromobilių gamybą. Europoje netrukus turėtų įsigalioti vadinamoji pasaulinė suderinta lengvųjų transporto priemonių bandymų procedūra, kurią taikant oficialiai skelbiamus duomenis tikimasi priartinti prie faktinių rodiklių. „Vis dėlto net ir naujoji bandymų procedūra turi tam tikrų spragų, dėl kurių vėliau vėl gali atsirasti konkrečių neatitikimų“, – sakė ICCT vykdantysis direktorius Peteris Mockas.