Lapkritį „Nissan“ keleivinių automobilių buvo parduota 16 tūkst. 888 – 46,8 proc. mažiau nei prieš metus, teigė Japonijos automobilių tarpininkų asociacija. Bendri automobilių pardavimai Japonijos rinkoje lapkritį smuko vos 5,5 proc. Spalį „Nissan“ paskelbė Japonijoje atšaukianti 1,2 mln. automobilių, nes šie neatitiko galutinės apžiūros taisyklių. Gamintoja patvirtino, kad patikras atlikinėjo darbuotojai, neturintys kvalifikacijos tam, jog patikras atliktų pagal Japonijos valdžios standartus. Spalio viduryje „Nissan“ pranešė stabdanti gamybą vietos rinkai, tačiau praėjusį mėnesį atnaujino gamybą visose savo įmonėse. „Nissan“ lapkritį sumažino savo metinę veiklos pelno prognozę. „Nissan“ generalinis direktorius Hiroto Saikawa nuoširdžiai atsiprašė už kilusį skandalą, vėliau pasisiūlė grąžinti dalį savo atlyginimo iki kitų metų kovo. „Nissan“ per pastaruosius fiskalinius metus iki kovo pagamino 1,015 mln. automobilių Japonijoje, apie 400 tūkst. iš jų buvo parduota vietos rinkoje.