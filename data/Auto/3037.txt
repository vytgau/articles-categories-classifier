Atnaujinti antros serijos kupė ir kabrioletas tapo griežtesni dėl platesnių radiatoriaus grotelių variklio dangtyje, taip pat dėl platesnių grotelių priekiniame buferyje ir naujos formos priekinių žibintų. Būtent pastarieji yra vienas iš pristatomo modelių akcentų – nuo šiol standartiškai bus montuojami LED, o papildomai bus galima užsisakyti adaptyvius LED priekinius žibintus. Viską vainikuoja nauji LED žibintai gale, kurie į visus kupė ir kabrioletus irgi bus montuojami standartiškai. Atnaujintų modelių pirkėjams bus siūlomos ir keturios naujos lengvojo lydinio ratlankių versijos, kurios pasirinkimų sąrašą išplės iki 17 variantų. BMW leis pasirinkti ir tris naujas kėbulo spalvas – „Meditteranean Blue“, „Seaside Blue“ ir „Sunset Orange“.  Naujienos technologijų mėgėjams Abiejų automobilių viduje vairuotojus pasitiks visiškai naujas prietaisų skydelis, kuris nuo šiol bus dar kokybiškesnis ir dar labiau koncentruotas į vairuotoją, kad funkcijas būtų galima valdyti dar paprasčiau. Nauji sėdynių odos ir medžiaginiai apmušalai, aliuminio, medžio ir juodi lakuotos spalvos apdailos elementai, kurie kombinuojami su chromu, leis dar labiau praplėsti individualumo ribas. Jau standartinėje įrangoje bus montuojamas 8,8 colio lietimui jautrus ekranas bei naujausia „iDrive“ sistema, leidžianti kai kurias funkcijas atlikti balsu. Išmaniuosius telefonus su automobiliu bus galima susieti belaidžiu būdu, o pats automobilis galės atlikti ir važinėjančios bevielio greitojo interneto stotelės, leidžiančios prisijungti iki dešimties įrenginių, funkciją. Tuo pačiu atnaujinti BMW antros serijos kupė ir kabrioletas bus pirmieji pasaulyje automobiliai, leidžiantys saugiai prisijungti prie „Microsoft Office 365“ serverio ir redaguoti elektroninius laiškus, asmeninį kalendorių, kontaktus ir atlikti kitas funkcijas. Dar daugiau saugumo Jeigu pirkėjų netenkins standartiniai modeliai, atnaujinti antros serijos kupė ir kabrioletai bus siūlomi su „Luxury Line“, „Sport Line“, „M Sport“ ir „BMW M Performance“ paketais. Sportiškiausi „BMW M Performance“ modeliai bus „M240i“ ir „M240i xDrive“, po variklio dangčiu turintys eilėje išdėstytų šešių cilindrų benzininius variklius su „BMW TwinPower Turbo“ technologija. Šie modeliai turės 340 arklio galių, o greičiausias „M240i xDrive“ kupė nuo 0 iki 100 kilometrų per valandą įsibėgės vos per 4,4 sekundės ir vidutiniškai šimtui kilometrų sunaudos 7,4 l benzino. Visų varančiųjų ratų „xDrive“ pavarą bus galima užsisakyti „M240i“, „220d“ kupė modeliams bei „M240i“ kabrioleto versijai. Visų varančiųjų ratų pavarą turintys antros serijos modeliai gali pasigirti žemesniu svorio centru ir idealiu 50:50 svorio santykiu, todėl posūkiai bus įveikiami dar aštriau ir tiksliau. Dar vienas bruožas, kuriuo gali pelnytai didžiuotis naujieji antros serijos BMW kupė ir kabrioletas – tai saugumas. Standartiškai jie turės greičio kontrolės sistemą, „Stop & Go“ funkciją, o papildomai bus galima užsisakyti nukrypimo nuo važiavimo linijos sistemą ir „City Collision Mitigation“ paketą, kuris užtikrins, kad tiek vairuotojas, tiek kiti eismo dalyviai galėtų jaustis saugiai. Ši sistema reaguoja į kitus automobilius, motociklininkus ir pėsčiuosius, todėl važiuojant ne didesniu nei 60 kilometrų per valandą greičiu, aptikus kliūtį kelyje, sistema pati automatiškai stabdo automobilį, jei to nesiima vairuotojas.