Trijų dešimčių išskirtinių automobilių paroda – ne vienintelis dalykas, subūręs automobilistus šaltoką ketvirtadienio vakarą. Renginį organizavusi JDM.lt komanda drauge su kino teatru „Multikino“ nusprendė išskirtinai pasitikti Lietuvoje pradėto rodyti legendinio, nuo automobilių neatsiejamo kino filmo „Greiti ir įsiutę 8“ premjerą, rašoma pranešime žiniasklaidai. „Buvo šiek tiek neramu dėl to, ar pavyks į vieną vietą surinkti tiek automobilių, kiek norėjosi. Nors manoma, kad automobilių sezonas prasideda tada, kai galima važinėti vasarinėmis padangomis, iš tiesų ne vienas savo išskirtinį automobilį iš garažo išvaro kur kas vėliau“, – prisipažįsta JDM.lt nariai. Antra kliūtimi galėjo tapti sumanymas parodą organizuoti ten, iš kur matyti visa Vilniaus panorama – nuo keliaaukščio prekybos centro stogo. Dėl gana stačių įvažiavimų į stovėjimo aikštelę, nemenkų nuovažų kampų, iki parodos lengviausiai važiavo tie, kurių automobiliuose sumontuotos pneumatinės važiuoklės, leidžiančios prie žemės prisispaudusius automobilius kilstelėti aukščiau. Tačiau, nors kiek lėčiau, parodos vietą pasiekė ir tiek, kurių važiuoklės žemintos reguliuojamo aukščio amortizatoriais.  Žiūrovų akis traukė ne tik išpuoselėti „stance“ stiliaus automobiliai, bet ir ruošti sportui. Laiko atrado aktyvų sezoną planuojantis lenktynininkas Tauras Tunyla, parodoje parodęs agresyviai atrodantį „Honda S2000“ modelį, kuriuo pernai važiavo žiedinėse lenktynėse „Fast Lap“. Išskirtine kėbulo apdaila „papiktintą“ „BMW E36“ modelį parodė Norbertas Daunoravičius, puikiai pažįstamas šonaslydžio gerbėjams. Dėmesio netrūko ir vilniečiui Pauliui Leikai. Jis į filmo, kuriame netrūksta amerikietiškų automobilių, premjerą atvažiavo „Dodge Charger“ modeliu. Pastarasis iki pasiekdamas Lietuvą tarnavo kaip JAV policijos pareigūnų automobilis, tad natūralu, norinčių pasėdėti tokio automobilio viduje – buvo dešimtys. Beje, tai ne pirmas kartas, kai vaikinas įsigyja amerikietišką specialiosioms tarnyboms skirtą automobilį – prieš porą metų jis po Lietuvą važinėjo „Ford Crown Victoria“ modeliu, taip pat priklausiusiu pareigūnams. Greta amerikietiško „Dodge“ vietos atsirado ir tikrai legendai – „Shelby Cobra“ modelio replikai. Šios savininkai, išduoda renginio organizatoriai, į parodą užsiregistravo paskutinę akimirką, tačiau, be jokios abejonės, sulaukė užtikrinto „taip“. Pirmąja paroda prasideda šiemet kaip niekada intensyvus automobilių kultūros sezonas. Balandžio pabaigoje JDM.lt kviečia pradėti japoniškų automobilių gerbėjams skirtą renginių „JapMeet“ seriją. Iki rudens „JapMeet“ įvyks trijuose didžiausiuose Lietuvos miestuose. Vasarai įsibėgėti padės jau aštuntą kartą rengiamas didžiausias Baltijos šalyse automobilių kultūros festivalis „Chill‘n‘Grill“, birželio 23-25 d. vyksiantis Dauguose, Alytaus rajone.