JAV prezidentas Donaldas Trumpas ketvirtadienį paskelbė 25 proc. muito tarifą importiniam plienui bei 10 proc. tarifą aliuminiui. „Toyota“ pažymėjo 90 proc. aliuminio savo veiklai JAV nusiperkanti iš vietos gamintojų. „Nepaisant to, administracijos sprendimas pritaikyti plieno ir aliuminio muito tarifus padarys neigiamą įtaką automobilių gamintojams, tiekėjams ir klientams, nes tai žymiai padidins gamybos kaštus, kas lems daug didesnes automobilių kainas“, – teigia japonų įmonė. JAV yra didžiausia „Toyota“ rinka. Ten bendrovė pernai pardavė 2,4 mln. automobilių. D. Trumpo sprendimas vėl įžiebė kalbas apie prekybos karą bei svarbių prekybos partnerių – Kanados, Europos Sąjungos (ES) ir Jungtinės Karalystės – reakciją. Be to, tai padarė įtaką ir akcijų biržoms – JAV biržose ketvirtadienį prasidėjo akcijų išpardavimas, o Japonijos indeksai penktadienį taip pat pasekė tuo pačiu keliu.