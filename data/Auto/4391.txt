Bauda – 100 eurų „Jei asmuo aiškiai suvokia, kad sėdi keleivio pusėje, o mašiną vairuoja girtas asmuo, svarstytinas klausimas dėl jo atsakomybės. Mano nuomone, tokia idėja galėtų būti svarstoma, kai turime tokią problemą, kad vairuotojai važinėja girti, nebijo nuobaudų. Baudžiamajame kodekse yra 238 straipsnis, kuris pavadintas „Nepranešimas apie nusikaltimą“. Ten labai aiškiai parašyta, kad „Tas, kas be svarbios priežasties nepranešė teisėsaugos įstaigai arba teismui apie jam žinomą daromą ar padarytą labai sunkų nusikaltimą, baudžiamas“. Siūlymo bausti su girtais vairuotojais važinėjančius keleivius Vyriausybės programoje nėra, nereikėtų sakyti, kad ministerija inicijuos tokio teisės akto atsiradimą, bet, mano nuomone, tokia idėja galėtų būti svarstoma“, – neseniai DELFI sakė E. Misiūnas. Ministro teigimu, šiuo atveju kalbama apie tyčinę kaltės formą, kai asmuo supranta, kad automobilį vairuoja neblaivus asmuo, turi galimybes imtis veiksmų, bet tyčia to nedaro. E. Misiūno nuomone, pirmą kartą tokį pažeidimą, kai važiavo su girtu vairuotoju, nors puikiai žinojo, kad jis yra neblaivus, padaręs asmuo galėtų būti įspėtas ir jam tektų sumokėti nuo 10 iki 100 eurų baudą. Už pakartotinį pažeidimą galėtų būti taikoma bauda nuo 50 iki 150 eurų. „Didžiausia nuobauda vis dėlto turėtų būti taikoma asmeniui, kuris vairuoja automobilį“, – pabrėžė ministras. Girti kratysis atsakomybės Psichoterapeutas Olegas Lapinas tokią ministro E. Misiūno idėją pavadino absurdišku siūlymu. „Tai gal pradėkime bausti žmones, kurie leidžia įvykti vagystėms, nes neuždaro lango? Arba prisigalvokime dar kokių nors absurdiškų pasiūlymų, kai atsakomybė užkraunama žmogui, kuris nėra atsakingas už kažkokius nusikaltimus ar pažeidimus“, – ironizavo O. Lapinas. Jo teigimu, vienintelis atsakingas žmogus, kuris girtas sėda prie vairo, yra tik jis pats. „Bet koks geriantis žmogus mielai perkelia atsakomybę kitiems. Jei suteiksime jiems tokią galimybę, tai ir girdėsime pasiteisinimų, kad būčiau nevairavęs girtas, bet niekas manęs nesustabdė, nesulaikė, nepatarė taip nesielgti. Girtas vairuotojas neturi dalytis savo atsakomybės su kitais automobilio keleiviais, tai neteisinga visomis prasmėmis“, – tvirtino psichoterapeutas. Jo teigimu, reikia ieškoti būdų, kaip didinti vairuotojų atsakomybę, kad jie girti nesėstų prie vairo, o ne bausti kitus žmones, kurie neva leidžia neblaiviems asmenims vairuoti. „Lietuva istoriškai yra šalis su autoritarine praeitimi. Be to, mes dar ir katalikai, o ši religija taip pat labai autoritarinė. Tokiose visuomenėse žmonės yra mažai socialiai atsakingi, todėl labai dažnai ir nesudrausminame žmogaus, kuris pakyla nuo stalo įkaušęs ir ketina girtas vairuoti. Pavyzdžiui, danai, švedai, olandai niekada neleis girtam žmogui sėsti prie vairo, nes tose šalyse žmonės labai pilietiški, labai socialiai atsakingi. Užuot ieškoję būdų, kaip skatinti vairuotojų atsakingumą, mes ieškome priemonių, kaip nubausti kuo daugiau žmonių. Jau pats žodis „bausti“ yra labai blogas. Jei norime ko nors pasiekti, turime skatinti, o ne bausti“, – aiškino O. Lapinas. Jis pripažino, jog girti vairuotojai keliuose yra didelė problema, tačiau ją reikia spręsti kitais būdais. „Pas mus išties labai giliai įsišaknijusi alkoholio vartojimo kultūra, o tiksliau – nekultūra. Juk dažnai girdime prie stalo, kad išgerk vieną „čerkutę“, antrą – tai nieko tokio, galėsi vairuoti. Mūsų tradicijos palaiko alkoholio vartojimą. Kitokia padėtis, pavyzdžiui, Skandinavijoje. Ten populiariausias posakis yra: „Pagalvok apie pasekmes“. Jei tai pasakysime Lietuvoje vairuotojui, kuris girtas ketina sėsti prie vairo, tikrai liksime nesuprasti“, – teigė O. Lapinas. Reikia saugoti, o ne bausti Anot jo, kova su girtais vairuotojais turi būti nukreipta būtent į juos, o ne į pašalinius asmenis. „Bijau ir pagalvoti, jei toks ministro siūlymas įsigaliotų. Žmonės, norėdami išvengti baudų, gal ir praneštų apie girtus vairuotojus, tačiau tai – jau skundimo momentas, o skundikais niekas nenori būti. Be to, kiek tai sukeltų pykčio, konfliktų, susipriešinimo. Įsivaizduokime, kad žmona skambina policijai ir informuoja, kad važiuoja automobilyje, kurį vairuoja jos girtas sutuoktinis. Juk taip ir šeimos gali iširti“, – kalbėjo psichoterapeutas. Jis pabrėžė, jog reikia skatinti ne tik vairuotojų, kurie linkę girti sėsti prie vairo atsakomybės jausmą, bet ją skiepyti ir žmonėms, kurie nebijo važiuoti su neblaivais asmenimis. „Pradėkime šviesti žmonės, kad sėsdami į girto vairuotojo automobilį, jie rizikuoja savo gyvybe. Saugokime tuos žmones, o ne bauskime“, – siūlė O. Lapinas. Baudos skatins pilietiškumą Visiškai kitos pozicijos laikėsi vairavimo instruktorius ir saugaus eismo ekspertas Artūras Pakėnas. Jo teigimu, ministro E. Misiūno siūlymas bausti su girtais vairuotojais važiuojančius keleivius yra logiškas ir ne naujas. „Tokia atsakomybė keleiviams tikrai taikoma ne vienoje užsienio valstybėje, tad Lietuva nebūtų kažkokia išimtis. Tačiau susitarkime, kad kalbame tik apie tuos atvejus, kai keleivis tikrai žino, jog vairuotojas yra neblaivus, gal kartu su juo sėdėjo prie stalo, buvo vakarėlyje, matė, kaip jis nemažai išgėrė. Negalima kalbėti apie tai, kad reikia bausti tuos keleivius, kurie važiavo taksi automobilyje, o jį vairavo girtas vairuotojas, arba troleibuse, kurio vairuotojas taip pat buvo neblaivus“, – teigė A. Pakėnas. Jis tikino, kad savo vairavimo mokykloje auklėtinius moko neleisti girtiems draugams vairuoti. „Pas mus dar įprasta, jog labai toleruojame girtus vairuotojus, jie vos ne didvyriai. Tačiau ir savo auklėtiniams per pamokas aiškinu, kad jei matote, jog jūsų draugas išgėrė, o paskui nori vairuoti, raginkite jo to nedaryti, gal net apgaulės būdu atimkite raktelius. Aišku, jis pyks, bet kitą dieną veikiausiai padėkos. O svarbiausia yra ir pačių atsakomybė. Nereikia sėsti į girto vairuotojo vairuojamą automobilį, nereikia rizikuoti savo sveikata ir gyvybe, o tada nereikės baimintis ir baudų. Man ministro siūlymas yra visiškai neaktualus, nes aš niekada nesėsčiau į girto vairuotojo vairuojamą automobilį. Todėl jei nedarau jokio pažeidimo, kodėl baudos už jį turėtų mane gąsdinti?“ – retoriškai klausė pašnekovas. Jis ir patarė pirmiausia pradėti nuo savęs, savo atsakomybės. „Nereikia verkšlenti, jog pasigirdo ketinimų bausti girtų vairuotojų keleivius. Tiesiog reikia tokiais keleiviais nebūti. Nesinaudokime girtais žmonėmis, jei jie nori vairuoti ir parvežti namo, neskatinkime jų to daryti. Aišku, toks elgesys yra paprastas pilietiškumas. Tačiau dar nesame tokie pilietiški, kad būtų galima apsieiti be baudų“, – tvirtino A. Pakėnas. Analogija – saugos diržai Jis įsitikinęs, jog visuomenė turi pasiekti tokį lygį, kuriame girtas vairuotojas turi būti atskirtasis, smerkiamas, o ne aukštinamas. „Tačiau tokio lygio dar nesame pasiekę, todėl tikrai palaikau ministro siūlymą bausti ir girtų vairuotojų keleivius. Gal tai tikrai bus viena priemonių mažinti neblaivių vairuotojų skaičių keliuose. Ir kaip sakiau, jei būsite sąmoningi, nesėsite į girto vairuotojo automobilį, jums ir nereikia jaudintis dėl jokių baudų“, – dėstė A. Pakėnas. Jis rado ir analogiją. „Pavyzdžiui, saugos diržų naudojimas. Juk jei saugos diržo neprisisegs keleivis, baudą turės mokėti jis,o ne vairuotojas. Tačiau vairuotojas dažniausiai įspėja keleivį, kad šis prisisegtų saugos diržą, nes taip tiesiog saugiau. Tai yra taip suprantama ir natūralu, kad net klausimų nekyla. Tas pats galioja ir kalbant apie girtus vairuotojus. Turėtų būti įprasta neleisti neblaiviems draugams ar giminaičiams sėsti prie vairo. O jei jau jų neįmanoma sustabdyti, tuomet kiti žmonės tikrai neturėtų sėsti į tokio vairuotojo automobilį. Visada pagalvokite apie savo gyvybę, nes pirmiausia esame atsakingi patys už save“, – reziumavo A. Pakėnas.