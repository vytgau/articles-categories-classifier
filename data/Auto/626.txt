„Instagram“ yra vienas iš tų socialinių tinklų, kuriuose motyvacinės citatos ir vaizdo įrašai yra labai populiarūs. Tam yra skiriami ištisi puslapiai, mokantys žmones į viską pažiūrėti kiek kitaip, kasdien išmokti ką nors naujo ar tiesiog padedantys pasijusti šiek tiek geriau. „Pažiūrėk į situaciją iš visų kampų ir tapsi atviresnis“ – viena iš tų citatų, kurios šiame socialiniame tinkle sukasi jau ne vienerius metus, tačiau tokios kompanijos kaip „Mercedes-Benz“ tokių citatų publikuoti paprasčiausiai negali. Problema yra ta, kad tai – Dalai Lamos žodžiai. Nepraėjo nė kelios minutės po šio pranešimo, kai „Mercedes-Benz“ užplūdo labai pikti komentarai, klausiantys, ar kompanija dalintųsi Hitlerio žodžiais, ar jai neberūpi klientai Kinijoje ir raginantys nebeskleisti Dalai Lamos žodžių. Įtūžio banga buvo tokia stipri, kad „Mercedes-Benz“ greitai pašalino citatą ir atsiprašė Kinijos gyventojų socialiniame tinkle „Weibo“. „Šįryt mes tarptautinėje socialinių tinklų paskyroje pasidalinome neteisinga žinute. Mes pasistengsime geriau suprasti Kinijos kultūrą ir vertybes, kad užtikrintume, jog tai nepasikartotų“, – taip buvo atsiprašoma už gana nekaltai skambančią „neteisingą“ citatą, kuri neužkliūtų daugeliui Vakaruose gyvenančių žmonių. Dalai Lama Kinijoje yra visuotinai nekenčiamas, ypač tarp Komunistų partijos narių. Kinams kliūva tai, kad jis palaiko Tibeto nepriklausomybės ar bent jau didesnės autonomijos siekius. Kinija yra įsitikinusi, kad Tibetas – integrali Kinijos dalis, apie kurios atsiskyrimą net negalima kalbėti. O Dalai Lama kalba, todėl yra labai nemėgstamas – jį vadina vilku vienuolio drabužiuose. Nesvarbu, kas būtų sakoma toje citatoje – jei ji yra lydima Dalai Lamos vardo, kinai vis tiek būtų sukėlę audrą. Visgi, „Mercedes-Benz“ dabar susilauks vakariečių kritikos, tik jau ne dėl citatos, o atsiprašinėjimo ir pataikavimo. Tačiau kompanija pernai pardavė 2,4 milijonus automobilių, ketvirtadalis jų buvo nupirkta Kinijoje. Jei reikės, „Mercedes-Benz“ atsiprašys dar ir dar kartą, nes tai tikrąja to žodžio prasme apsimoka. „Mercedes-Benz“ yra ne vienintelė kompanija kuri Kinijoje pateko į bėdą panašiose situacijose. „Marriott International“ neseniai buvo patekusi į gąsdinančią situaciją, kuomet kompanijos darbuotojai buvo apklausiami Kinijos pareigūnų. Priežastis – kompanijos interneto puslapyje Taivanas, Tibetas, Honkongas ir Makao buvo pažymėtos kaip valstybės. „Zara“, „Qantas“, ir „Delta“ taip pat atsiprašinėjo, kai kinai pastebėjo, jog jų puslapiuose į klausimą „Iš kur esate?“ galima atsakyti ir pasirenkant Tibetą, Taivaną ar Honkongą. Panašu, kad kai tavo rankose yra didžiulė pasaulio prekybos dalis, gali nesunkiai cenzūruoti pasaulines kompanijas. Tai nėra gerai, tačiau tai yra realybė. Nors šios kompanijos dabar susilauks kritikos iš Vakaruose gyvenančių žmonių, jų nuomonė, kad ir kaip keistai tai skambėtų, nėra tokia svarbi. O kitos korporacijos, kurios dar nieko panašaus nepadarė ar bent jau nepakliuvo, dabar tokių pareiškimų vengs.