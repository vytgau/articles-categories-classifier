Kaip rašoma pranešime žiniasklaidai, likus kiek daugiau nei mėnesiui iki draugiškų aplinkai, jos visai neteršiančių transporto priemonių lenktynių starto, varžybų organizatoriai linkę atidengti paslapties šydą nuo vienos iš žadėtų paslapčių. „Seniai kirbėjo mintis suteikti galimybę varžytis su lenktyniaujančiais elektromobiliais dar vienai transporto priemonei, neteršiančiai aplinkos, – varžybų spaudos centrui, viešųjų ryšių agentūrai „Visus Bonus“ sakė D. Grinbergas. – Džiaugiuosi, kad idėją palaikė oreivių entuziastų „LaikasKi.lt“ grupė, tad gegužės 5 d. greičiausio kelio į Palangą beieškantiems elektromobilių vairuotojams iššūkį mes ir sklandytuvo pilotas, kuris rungsis bendroje lenktynių įskaitoje“. Sutarta, kad tuo pačiu metu, kaip ir lenktynėse dalyvaujantys elektromobilių vairuotojai, nuo Vilniaus miesto savivaldybės iš Konstitucijos prospekto elektromobiliu startuos ir sklandytuvo pilotas Algirdas Šimoliūnas. Jam, laikantis visų eismo taisyklių, šia transporto priemone teks nuvažiuoti iki Trakų rajone esančio Paluknio aerodromo, iš kurio, pasikinkęs vėją ir palankias jo sroves, sklandytojas šio lietuviško, Prienų sporto aviacijos gamykloje gaminamo LAK 17 vairą pasuks pajūrio link.  Regis, šios varžytuvės nekvepia jokia intriga, nes sklandytuvas aiškia persvara pranoks elektromobilius ir Palangoje finišuos pirmas, gerokai atsiplėšęs nuo jam neįprastų varžovų. „Neskubėkime prognozuoti išankstinės pergalės ir laurų, – sako A. Šimoliūnas. – Nors esant palankioms sąlygoms sklandytuvo greitis siekia 120-140 km/val., tačiau turint omenyje pakilimo ir kitas palankių oro srovių gaudymo procedūras, kurios užtrunka, jo vidutinis greitis paprastai būna 80-90 km/val. O be to nežinia, kiek užtruks kelionė elektromobiliu per visą sostinę bei intensyvaus eismo kelyje iki Paluknio ir iš Klaipėdos iki Palangos?“ Sklandytuvo pilotas nusileis Klaipėdos mažajame aerodrome netoli Jakų žiedo, kur jo lauks elektromobilis, su kuriuo sklandytojas, kaip ir visi elektromobilių lenktynių dalyviai, finišuos Palangoje. „Esu dėkingas už kvietimą elektromobilių lenktynių organizatoriams, su kuriais jau ne kartą aptarėme visas šių neįprastų varžytuvių detales, tačiau netikėtai iškilo keblumų... – intriguoja A.Šimoliūnas. – Mat iš kažkur nugirdę apie šį neįprastą renginį mano kolegos, Lietuvos jaunimo sklandymo rinktinės narys Ignas Bitinaitis ir tikras šios sporto šakos entuziastas, aktorius Sakalas Uždavinys, su kuriais patyrėme nemažai džiaugsmo ir atradimų sklandytuvais skrisdami per Baltijos šalis, irgi dega noru dalyvauti šiose unikaliose lenktynėse“. Vargu bau ar elektromobilių lenktynių organizatoriai drįstų pakirpti žingeidžių oreivių sparnus? Nors dėl vietos ant nugalėtojų garbės pakylos su elektromobilių trečiųjų lenktynių dalyviais varžysis tik vienas A. Šimoliūnas, tačiau labai tikėtina, jog Palangos link elektromobilių koloną šiemet lydės ne vienas, o net trys sklandytuvai.