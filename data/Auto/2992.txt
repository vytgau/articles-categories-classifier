Vos 147 km – tiek iš daugiau nei 2500 km penktadienį turėję įveikti sportininkai išgyveno tikrą dramą – net trys automobiliai trasoje vertėsi, o vieninteliai varžybų lietuviai A. Juknevičius ir D. Vaičiulis į finišą atvažiavo vos su vienu atsarginiu ratu – du pakeitė ir vieną paliko trasoje. Varžybų reglamentas skelbia, jog lenktynininkai turi trasą užbaigti bent su dviem atsarginiais ratais ant bolido, todėl lietuviams buvo skirta bauda, kuri užbraukė viltis prasibrauti tarp FIA žvaigždžių. „Turbūt visus taip pakerėjo tie pakrantės vaizdai, kad praradom koncentraciją“, – geros nuotaikos neprarado Dakare šiemet rekordinę Baltijos šalims, 21-ąją vietą užėmęs A. Juknevičius. „Prieš mus vertėsi net trys automobiliai, patys prakiurdėm net dvi padangas vienu smūgiu, nors daugiau nei 2000 km važiavome visai nekeisdami ratų. Buvome prisiviję ir mūsų didžiausią konkurentą kovoje dėl TOP-5, jis irgi turėjo bėdų – vertėsi trasoje. Na, žodžiu, tikra pamoka visiems, kad paskutiniai kilometrai vis tik gali reikšti labai daug. Darių sveikinam įveikus pirmąjį pasaulio čempionato etapą, o visą komandą – sėkmingai finišavus ir pasitreniravus pusiaukelėje iki Dakaro“, – džiaugėsi A. Juknevičius. Kazachstane pergalę šventė katarietis Nasseras Al-Attiyah, antras liko lenkas Jakubas Przygonskis. FIA pasaulio „Cross-Country“ ralio čempionato etapas Kazachstane buvo ilgiausias visoje taurėje. Taip pat, jam suteiktas ir aukščiausias sunkumo koeficientas. Visame sezone tokio sunkumo varžybomis laikomos Abu Dabio ir Kazachstano etapai. 2018-ųjų Dakaro ralis vyks Peru, Bolivijoje ir Argentinoje sausio 6-20 dienomis. Tai bus jubiliejinis, 40 kartas, kai rengiamos šios varžybos, vadinamos sunkiausiu pasaulyje bekelės maratonu.