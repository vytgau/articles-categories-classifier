„Volkswagen“ grupė pernai pardavė rekordinius 10,74 mln. visų savo markių transporto priemonių, 4,3 proc. daugiau negu metais anksčiau. Neįskaitant sunkvežimių MAN ir „Scania“, grupės automobilių pardavimai sudarė beveik 10,54 mln. vienetų. Be „Volkswagen“ markės, Vokietijos automobilių koncernui taip pat priklauso lengvųjų automobilių markės „Audi“, „Bentley“, „Bugatti“, „Lamborghini“, „Porsche“, SEAT ir „Škoda“, motociklų markė „Ducati“, sunkvežimių markės MAN ir „Scania“ bei komercinių transporto priemonių markė „Volkswagen Commercial“. Tuo tarpu bendri „Renault“, „Nissan“ ir „Mitsubishi Motors“ pardavimai pernai padidėjo 6,5 proc. iki 10,608 mln. vienetų. Į šį skaičių įtraukti tik lengvieji automobiliai ir mažo tonažo sunkvežimiai ir pagal šį rodiklį aljansas lenkia „Volkswagen“. Vien „Renault“ padidino pardavimus 8,5 proc. iki rekordinių 3,76 mln. automobilių. „Nissan“ pardavimai išaugo 4,6 proc. iki 5,82 mln. automobilių, o „Mitsubishi Motors“ – 10 proc. iki 1,03 mln. vienetų. Tuo tarpu „Toyota“ metinė ataskaita parodė, kad jos automobilių pardavimai visame pasaulyje 2017 metais padidėjo 2,1 proc. iki 10,38 mln. vienetų. Iš didžiųjų pasaulio automobilių gamintojų savo pardavimų iki šiol nepaskelbė tik „General Motors“, kuri savo veiklos rezultatus skelbs vasario 6 dieną. Tačiau JAV automobilių gamintoja, pernai pardavusi savo Europos markes „Opel“ ir „Vauxhall“, vargu ar galėtų patekti į didžiausiųjų trejetą, pažymi ekspertai.