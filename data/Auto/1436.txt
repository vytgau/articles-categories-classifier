Spalį „Nissan“ paskelbė Japonijoje atšaukianti 1,2 mln. automobilių, nes šie neatitiko galutinės apžiūros taisyklių. Gamintoja patvirtino, kad patikras atlikinėjo darbuotojai, neturintys kvalifikacijos tam, jog patikras atliktų pagal Japonijos valdžios standartus. Spalio viduryje „Nissan“ pranešė stabdanti gamybą vietos rinkai, tačiau jau praėjusią savaitę atnaujino gamybą visose savo įmonėse. „Aš grąžinsiu dalį savo mėnesinio atlyginimo, kuris buvo man mokamas nuo spalio“, - sakė „Nissan“ prezidentas ir generalinis direktorius H. Saikava žurnalistams penktadienį. H. Saikava, perėmęs vadovo pareigas iš Carloso Ghosno šių metų pradžioje, sakė tokios praktikos laikysis iki 2018 m. kovo. „Tą darau savo noru“, - pabrėžė jis. „Nissan“ taip pat pateikė tyrimo, kurį dėl skandalo pradėjo šalies transporto ministerija, rezultatus. Ataskaitoje pripažįstama, kad nederamos patikros buvo tapusios „dešimtojo dešimtmečio norma daugelyje įmonių“. Tyrimas taip pat parodė, kad gamykloms trūko galutinės patikros specialistų ir kad darbuotojai neturėjo pakankamai žinių apie atliekamų patikrų svarbumą. Automobilių gamintoja per praėjusius fiskalinius metus iki kovo Japonijoje pagamino 1,015 mln. transporto priemonių, apie 400 tūkst. automobilių buvo parduota vietos rinkoje. Dėl skandalo „Nissan“ automobilių pardavimai spalį ženkliai sumažėjo, - lyginant su praėjusių metų tuo pačiu mėnesiu, jie smuko daugiau nei 55 proc. Praėjusią savaitę Japonijos automobilių gamintoja dėl automobilių patikros skandalo sumažino savo metinę veiklos pelno prognozę. Įmonės prognozėmis, jos metinis veiklos pelnas fiskaliniais metais iki kovo turėtų siekti 645 mlrd. jenų (5,7 mlrd. dolerių), kai anksčiau bendrovė prognozavo 685 mlrd. jenų pelną.