Geležinkelis – ypač pavojinga zona, rašoma pranešime žiniasklaidai. Pėstiesiems būti šalia bėgių galima tik tam skirtose vietose, o kirsti geležinkelį galima tik naudojantis perėjomis, pervažomis ir viadukais, ir tik degant leidžiamam šviesoforo signalui arba esant pakeltam užtvarui. Tai, kad matomas riedmuo stovi vietoje, dar nereiškia, kad bet kuriuo metu jis nepajudės. Taip pat gali susidaryti klaidingas įspūdis, kad atvažiuojantis traukinys yra toli ir dar yra pakankamai laiko padaryti keletą kadrų, tačiau dėl savo matmenų traukinys atrodo esantis toliau, nei iš tiesų yra. „Žmonės dažnai galvoja, kad jeigu kažkur internete mačiau nuotrauką ant geležinkelio bėgių, vadinasi, ten galima fotografuoti, kodėl man taip pat nepadarius. Tačiau fotografuotis ant geležinkelio bėgių ne tik pavojinga gyvybei, bet ir nelegalu“, – sako Lietuvos transporto saugos administracijos Transporto veiklos priežiūros departamento direktorius Justas Petrauskas. Pasak jo, teisės būti pavojingojoje geležinkelio zonoje neturintiems asmenims vaikščioti, važinėti geležinkelio keliais ar būti pavojingojoje geležinkelio zonoje tam nenustatytose vietose griežtai draudžiama. Saugus atstumas yra 2,5 m nuo kraštinės bėgio galvutės išorinės briaunos, tačiau turint omenyje, kad pravažiavęs traukinys sukelia stiprų traukinio link bloškiantį vėjo sūkurį, reikėtų pasirūpinti savo saugumu ir laikytis kuo didesnio atstumo nuo geležinkelio. „Suprantu fotografų ar aistrą fotografijai turinčių žmonių norą įamžinti draugus ar užsakovus įdomiose vietose, bet norėtųsi, kad tos vietos netaptų pavojingos jų ir jų klientų gyvybei. Bėgiai – ne studijos aikštelė, čia susižeisti galima net įrenginiuose įstrigus kojai“, – sako LTSA ekspertas. J. Petrauskas atkreipia dėmesį, kad kliūtį pastebėjęs lokomotyvo vairuotojas sustabdyti jo iš karto negalės, nes stabdomas traukinys dar kurį laiką važiuoja. Taip pat klysta manantys, kad artėjant traukiniui išvengti nelaimės galima tiesiog perėjus ar perbėgus ant kitų bėgių: juk kitais bėgiais gali važiuoti kitas traukinys. Prie geležinkelio negalima artintis degant ar mirksint raudonam signalui bei esant nuleistai pervažos užtvarai. Saugesnės vietos čia – peronai, traukinių stotelės, tiltai, tačiau netinkamai elgiantis ir čia kyla rizika paslysti, nukristi, susižeisti ar būti sužeistam atvažiuojančio traukinio.