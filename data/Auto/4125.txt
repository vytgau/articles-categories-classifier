Kai Europoje šaltuoju metų laiku dauguma automobilių gamintojų savo naujausius modelius pristato šiltuose Pietų kraštuose, kai kas elgiasi visiškai priešingai. Vieni jų – padangų gamintojai, pristatantys savo naujausio modelio žiemines padangas ir suteikiantys galimybę jas išbandyti ten, kur visą žiemą garantuotai yra sniego, o ežerus dengia ledas. Antrieji – tai „Subaru“ mašinų gamintojai. Būtent žiemiškose trasose ir atsiskleidžia didžiausi šių automobilių su nuolatine simetrine visų varančiųjų ratų sistema privalumai. Tad šalia Arkties rato riba esančio Rovaniemio miesto specialiai parengtose trasose išbandėme visus gamintojo modelius: krosoverį „XV“, universalus „Levorg“ ir „Outback“, taip pat praktiškąjį SUV „Forester“, sportiškąjį „WRX STi“ ir... Atnaujintas sportiškas kupė ...ir atnaujintą kupė „BRZ“. Kaip žinote, šis drauge su „Toyota“ gaminamas modelis turi tradicinį „Subaru“ opozicinį „Boxer“ variklį, pasiekiantį 200 AG ir sukantį galinius ratus. Galinius, Rudolfai! Tad kyla logiškas klausimas, o ką gi veikti su tokia mašina, kurioje sėdima vos sprindžio atstumu nuo žemės, Laplandijos pusnynuose, kur sniego danga siekia kelis metrus ir čia geriausia transporto priemonė yra arba sniego motociklas, arba tvirtas SUV automobilis?  Atsakymas – smagintis specialiai parengtoje ledo ir sniego trasoje! Lengvas ir puikiai valdomas kupė su žemu svorio centru, galiniais varančiaisiais ratais, ant kurių buvo sumontuotos ilgesniais dygliais sudygliuotos padangos, yra tikras adrenalino ir gerų emocijų generatorius vos porai valandų iš už horizonto tepakylančios saulės šalyje (o trumpiausią parą ji ir iš viso nepasirodo – būtent pagal tai ir yra nustatytas Arkties ratas). Tuo labiau, kad atnaujintame modelyje dabar yra mažesnio diametro, sportiškesnis vairas, kuris tikrai patogesnis tiek geriau susireguliuoti norimą padėtį, tiek ir valdyti automobilį. Kiti atnaujinimai: nauji salono apdailos elementai, atnaujinta multimedijos sistema ir prietaisų skydelyje pateikiama informacija. Išorėje – pirmą kartą „Subaru“ automobiliuose sumontuoti tolimųjų ir artimųjų šviesų LED žibintai, taip pat aukštesnis galinis aliumininis oro aptakas, labiau prispaudžiantis galinę dalį. Taip pat buvo iš esmės atnaujinta važiuoklė – pakeisti vairo stiprintuvo nustatymai, sumontuoti kitokie amortizatoriai ir spyruoklės, sutvirtinti pakabos elementai – visa tai ne tik dar labiau pagerino automobilio valdymą, bet ir padidino stabilumą važiuojant greitai. Žinoma, mes nevažiavome taip greitai, kad būtų jaučiamas skirtumas, bet tikrai smagiai – daugiau efektingai nei efektyviai, visą trasą įveikiant automobilio galui nuolatos bandant pavyti priekį. O jei reikia labai gretai slidžiame kelyje – tada, prašome, sėskite į 300 AG „WRX STi“. Tik štai jei didesniam smagumui atsijungsite visas stabilumo sistemas, valdyti šį automobilį reikės gerų įgūdžių – laiku sukti vairą ir nebijoti spausti akceleratoriaus, kad ir kaip slystant šonu sunku prisiversti jo neatleisti. Laimei, puikiai parengtos trasos su puraus sniego „saugumo“ zonomis nuramindavo tada, kad būdavo važiuojama stipriai pervertinant savo galimybes. Na, o bekelei ir manevravimo bandymams buvo skirti kur kas labiau įprasti ir praktiški „XV“, „Outback“ ir „Forester“. Nors apie šituos automobilius daugiau naujo nei iš pernykščių bandymų nepapasakosiu, bet tik galiu pasikartoti, kad jei nekalbėti apie specialiai parengtas visureigių versijas, tai bene labiausiai bekelėje pasitikėjimą keliantys lengvieji automobiliai, tinkantys ne tik mieste, bet ir nuvažiavus toli nuo įprastų kelių. Didelis dėmesys saugumui Taip pat pernai rašiau, kad japonai pasiskelbė iki 2020 metų tapsiantys saugiausia marke pasaulyje. Man tada iškilo klausimas, kokiais kriterijais vadovaujantis tai bus nustatyta – tąkart rišlaus atsakymo taip ir nesulaukiau. Bet šiemetiniame pristatyme „Subaru“ atstovai, nors ir nebekomunikavo ne vien man klausimų sukėlusios žinutės, bet buvo konkretesni – pasirodo, kad iki to laiko visuose be išimties automobiliuose kaip bazinė įranga bus pradėta diegti „EyeSight“ pagalbinė saugos sistema. Sistemos pagrindas – dviejų kamerų ir lazerinio radaro jutiklių sistema, kurios duomenys valdymo blokui leidžia tiek automatiškai palaikyti važiavimą savo juosta, tiek atstumą iki priekyje važiuojančio automobilio, tiek ir stabdyti avariniu režimu, kelyje atsiradus netikėtai kliūčiai. Kad „Subaru“ itin daug dėmesio skiria saugumui, abejoti netenka – kompanija buvo pirmoji japoniška markė, kuri dar 1965 metais pradėjo saugumo testus, imituojančius avarijas. O 2008 metais debiutavusi „EyeSight“ sistema pernai jau buvo įdiegta 1 mln. automobilių (šiuo metu Lietuvoje ji yra „Outback“ modelio bazinės įrangos dalis) – atlikti tyrimai ir apklausos rodo, kad tokia sistema ne tik žymiai sumažina tikimybę pakliūti į eismo įvykį, bet ir leidžia saugiau jaustis prie automobilio vairo. Kompanijai – 100 metų 2016 metus „Subaru“ gamintojai pažymėjo rekordu – šeštus metus iš eilės kasmet buvo parduodama vis daugiau automobilių, o pernai pirmą kartą buvo peržengta milijono riba (1,012 mln. mašinų). Be to, koncernas šiais metais švenčia 100 metų jubiliejų – 1917 metais įkurta „Nakajima Aircraft“ kompanija buvo šios dienos įmonės pirmtakė ir gamino lėktuvų įrangą – iki šiol ši šaka išlieka svarbi korporacijos gamybos dalis. Ir nors kompanija užima tik 0,3 procentus pasaulyje parduodamų automobilių rinkos (didžiausi pardavimai JAV – ten pernai buvo parduota 665 tūkst. mašinų, antroje vietoje – gimtoji Japonija, kur parduota 156 tūkst. automobilių), vertinant tik SUV modelius, šis rodiklis pakyla iki 1,1 proc. Nieko keisto, kadangi „Subaru“ gamoje SUV pardavimas sudaro net 81 proc. – įvertinant vis dar augantį tokio tipo automobilių populiarumą, gamintojas yra teisingame kelyje (2008 metais „Subaru“ pardavimą SUV sudarė tik 41 proc). Dar akivaizdesnė ir pasaulinė tendencija – jei prieš devynerius metus buvo parduodama tik 9 proc. SUV automobilių, tai pernai šis skaičius jau siekė 25 proc. – kas ketvirtas pasaulyje parduotas automobilis buvo SUV. „Subaru“ atstovai akcentuoja norintys išlikti maža kompanija, gaminančia išskirtinius automobilius – žinoma, šiais globalizacijos laikais, kai vis daugiau kompanijų jungia savo pajėgas, sunku pasakyti ar tokia taktika yra pagrįsta – visgi unifikuojant modelius mažiems gamintojams (o ir likę jų vos vienas kitas) bus vis sunkiau konkuruoti rinkoje, siūlyti naujausius ir moderniausius sprendimus, vilioti naujus pirkėjus milijoninėmis investicijomis rinkodarai – štai, ir WRC čempionate seniai nematome nei „Subaru“, nei jų pagrindinių konkurentų ralyje „Mitsubishi“. Bet „Subaru“ gamintojas, beje, nuo šių metų keičiantis pavadinimą iš „Fuji Heavy Industries“ į „Subaru Corporation“, tiki savo sėkme – pristatyta nauja platforma „Subaru Global Platform“, kuri pernai debiutavo naujos kartos „Impreza“ modelyje (jis buvo išrinktas ir Japonijos Metų automobiliu), pamečiui bus pristatyti dar keturi nauji modeliai, kurie bus gaminami naudojant šią platformą (Europoje su šia platforma debiutuos naujos kartos XV modelis, kuris šį pavasarį bus pristatytas Ženevos parodoje). Iki 2019 metų atsiras mažesnio darbinio tūrio turbovarikliai, kitais metais – iš tinklo įkraunamas hibridinis modelis, o nuo 2021 metų – ir elektromobiliai. Tad panašu, kad nors markė ir nestebina itin moderniu dizainu, milžiniškais skaitmeniniais prietaisų skydeliais, nesiūlo didelio variklių pasirinkimo, bet jie turi kai ką daugiau – išskirtinį identitetą, originalius „Boxer“ opozicinius variklius, simetrinę nuolatinę visų varančiųjų ratų pavarą ir stipriai markę mylinčius gerbėjus. O kad jų tik daugėja, rodo aukštyn kylanti pardavimo kreivė.