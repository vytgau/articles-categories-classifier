Nenuostabu, kad matant tokius skaičius smalsu patyrinėti iš arčiau, kokie pokyčiai atlydi naująjį modelį, nes, anot kompanijos vadovo Ruperto Stadlerio, „kartelė keliama dar aukščiau“. Pagrindinėmis inovacijomis vardinamos šios: modernizuota „quattro“ visų varomų ratų sistema, kurios smegenys tapo dar greitesnės ir jautresnės, aukšto efektyvumo varikliai, nors negirdėjome skundų dėl jų ir anksčiau, pakabos suderinimas ir itin pažangus multimedijos bei vairuotojo pagalbininkų paketas. Skamba gerai, tačiau gerai skamba ir žadintuvas ryte, kai miegas giliausias. Čiupkime raktelius ir tikrinkime. Be minties šuolių Iš pirmo žvilgsnio atrodo, kad automobilis išvengė didelių dizaino minties šuolių. Tai neturėtų stebinti, mat „premium“ segmente niekas radikalių sprendimų paprastai nesigriebia – tokiais automobiliais taikoma į auditoriją, kuri savo gyvenimo didžiąsias revoliucijas jau paliko kitoms kartoms. Tačiau kai kurie pokyčiai visgi nesunkiai pastebimi: naujasis Q5 vizualiai tapo skulptūriškesnis, labiau išgrynintų formų, pabrėžtų aštresnėmis linijomis, kurios ypač išryškėja žiūrint iš šono. Vertimas į žmonių kalbą: automobilis tapo mažiau „aplaižytas“ ir, panašu, kad tomis aštresnėmis linijomis gamintojai bando labiau sudominti vyriškąją auditoriją. Aštresnių linijų ir didesnio dinamiškumo įspūdis sustiprėja su 20 colių skersmens ratlankiais (matomais nuotraukose), puikiai tinkančiais didelėse arkose, tačiau tas ratlankių grožis ir kiek geresnis pravažumas šiek tiek karpo važiavimo komfortą. Standartinėje versijoje siūlomi 17 colių ratai, taip pat galima rinktis ir 18, 19 ar net 21 colio. Bet ir tas apkarpymas tikrai ne toks, kad būtų verta rimčiau bambėti. Anaiptol, „Audi“ valdymo savybės, panašu, kad tampa šios markės ypatingu taikiniu. Net nemenkas visureigis vairuotojui leidžia jaustis it sėdint mažame automobilyje – taip tiksliai dirba puikiai sureguliuota pakaba ir adekvataus pasipriešinimo, preciziškai informaciją vairuotojui perduodantis vairas. Nesvarbu, ar važiavimo režimo parinktis bus komforto ar dinamikos – automobilis absoliučiai klusnus. Pakaba, atrodo, ganėtinai minkšta, tačiau tuo pačiu skatinanti elgtis sportiškai posūkiuose, padrąsinimo prideda ir nemenko SUV modelio menkai svyrantis kėbulas: stabilizatoriai čia puikūs, vairo mechanizmas tikslus – jo perdavimo laipsnis nuolat kinta, atsižvelgiant į važiavimo greitį ir pasukimo laipsnį. Bandytame modelyje buvo sumontuota sportiškesnė pakaba, su standesnėm spyruoklėm ir amortizatoriais, tačiau komfortas dėl to nenukentėjo. Galima rinktis ir automobilį su reguliuojamais amortizatoriais arba dar daugiau variacijos tarp sportiškumo ir komforto suteikiančią pneumatinę pakabą, kuri leidžia reguliuoti kėbulo aukštį. Dietos receptas Krosoverio svoris palyginus su pirmtaku sumažėjo apie 90 kilogramų priklausomai nuo variklio (dabar šiek tiek viršija 1,7 tonos), nors tuo pat metu antrosios kartos Q5 paaugo visomis kryptimis: dabar jis 4663 mm ilgio (+24 mm), 1893 mm pločio (+3 mm) ir 1659 mm aukščio (+ 9 mm), o atstumas tarp ašių siekia 2819 mm (+12 mm). Dietos receptas tradicinis – ankstesnes medžiagas keičia daugiau itin atsparaus ir didesnio standumo plieno bei aliuminio. Optimizuota stogo linija leido aerodinaminio pasipriešinimo koeficientą sumažinti iki Cd 0,30, o salone pasiekiama akustika yra verta pagyrimo – tylu it povandeniniame laive, kol niekas nenukrito ant akceleratoriaus. Povandeninio laivo akustika čia ne dėl to, kad inžinieriai „The Beatles“ fanai. Tiesiog gamintojų dėmesys tam tikroms detalėms gerai iliustruoja jų požiūrį į visumą ir komforto siekį. Todėl vairuodamas automobilį jautiesi it burbule: akimirkomis atrodo, kad vieninteliai girdimi dalykai yra didelių žieminių padangų sąlytis su asfaltu ir muzika salone (pastaba melomanams – geros garso kokybės muzika salone, kai sumontuota „Bang&Olufsen“ audiosistema už papildomus 1290 eur). Tęsiant apie akustiką, reikia paminėti ir tiesiogine ta žodžio prasme labai žemiškus dalykus mūsų šalyje. Q5 važiuoklė bundančio pavasario duobes pasitinka ramiai: triukšmai duslūs ir antraplaniai važiavimo procese, it kokia VSD pažyma socdemų rutinoje. Už ką girti Salono įranga atitinka „premium“ klasės modeliui taikomus lūkesčius, nors tų „ach, nerealu“ stebuklų ir nėra. Už keletą sprendimų esu „Audi“ gyręs ir anksčiau, bet verta kartotis, nes dabar jie persikelia į šios kartos Q5. Visų pirma, virtualusis prietaisų skydelis, kurį tiesiog privalu rinktis (papildomai kainuos 566 eurus). Taip, dabar vis daugiau gamintojų jį siūlo, bet „Audi“ viena pirmųju pataikė tiesiai į dešimtuką: pakanka vien įsijungti šiame skydelyje 3D navigaciją – 12,3 colių skersmens ekrane tiesiai priešais vairuotojo akis ji ne tik atrodo gerai, bet ir yra labai praktiška. Kitas sprendimas – lietimui jautrus plotas už pavarų svirties, atpažįstantis simbolius. Tiek norint įvesti navigacijos krypties adresą, tiek telefono adresatą tereikia pirštu nupiešti pirmąsias raides ant jautraus paviršiaus ir meniu akimirksniu pateikiami pasirinkimai. Ši galimybė leidžia beveik nenukreipti akių nuo kelio ir, skirtingai nuo valdymo balsu analogų, veikia iš tikrųjų efektyviai. Multimedijos sistema su 7 arba 8,3 colių skersmens centriniu ekranu – kaip ir kituose „Audi“ modeliuose – pasižymi gana „giliu“ meniu, kas gali varginti, tačiau jos valdymas per sukamąjį valdiklį yra patogus ir intuityvus. Interjeras – estetiškas, medžiagos – solidžios: dominuoja oda, aliuminis ir minkšti plastikai. Visi paviršiai malonūs liesti, nekyla klausimų ir dėl surinkimo kokybės, o mano bandytame modelyje buvo sumontuotos ir gerai posūkiuose laikančios „Alcantara“ bei paprastos odos derinio sėdynės už papildomus 566 eurus. Bet kitaip ir būti negali, nes klientai tokioms detalėms – be abejo, jautrūs. Sėlinantis tigras Naujasis Q5 smagus automobilis vairuotojui: patogi sėdėsena, kurią pavyko aptikti labai greitai, apgalvota ergonomika, geras matomumas visomis kryptimis, žvalus (mano bandytame modelyje) 2 litrų darbinio tūrio benzininis TFSI 252 AG galios 370 Nm sukimo momentą (1600-4500 aps./min. intervale) išvystantis variklis ir nepastebimai dirbanti septynių laipsnių dviejų sankabų automatinė pavarų dėžė. Lietuvoje siūlomos „Audi Q5“ versijos tik su šia pavarų dėže ir visų varomų ratų „quattro“ pavara. Galiniai ašiai sukimo momentas perduodamas tik nors kiek slystant priekiniams, tačiau gamintojai tikina, kad automobilis dėl to nepraranda nė lašo dinamikos, o bandymo metu buvo galima įsitikinti, kad priversti jį buksuoti neįmanoma: sistemos smegenys milisekundžių greičiu įvertina daugybę parametrų ir numato (pavyzdžiui, pajudant iš vietos), kada bei kiek paskirstyti traukos tarp ašių.  Vienintelis vairavimo malonumą apkartinantis faktorius buvo nelabai jautriai dirbantis akceleratorius, kurio pirmas trečdalis eigos yra toks vangus, kad mintyse mačiau iššokančią lentelę „are you sure?“ (ko čia spaudi – liet.) su galimais dviem atsakymo variantais „harder“ (spausk kietai – liet.) ir „much harder“ (bauda už greičio viršijimą – liet.). Pasirinkus kažkurį iš šių variantų ir spaudžiant akceleratorių toliau už to trečdalio, visureigis suriaumoja it tykiai sėlinęs ir pagaliau grobį pergalingu šuoliu čiumpantis tigras. Aiškų paliepimą gavęs variklis išlaisvina visą ketvirtį tūkstančio tigro pabaidytų arklių ir spėriai kopia iki 100 km/val. greičio, kurį gali pasiekti per 6,3 sek. Tačiau ką daryti, jeigu aš, vairuotuojas, noriu auksinio viduriuko: ir neblogos, tačiau praeivių riaumojimu negąsdinančios dinamikos, ir tolygaus, komfortiško važiavimo? Šiokia tokia išeitimi tampa reakcijas į veiksmus akceleratoriumi „optimizuojantis“ dinaminis važiavimo režimas, be to ir pagreitinantis kitų agregatų sinchronizaciją, nors, pavyzdžiui, pavarų dėžė pagirtinai greita ir be šio režimo. Bet čia kyla kita problema: dinaminėje parinktyje variklis godžiai kremta apsukas (nespaudžiant pavaras keičia smagiai virš 3000 aps./min.), užgerdamas jas didesniais kiekiais benzino. Tad šis rebusas man virto akligatviu: reikia arba prisitaikyti vairuotojui, arba... prisitaikyti vairuotojui ir pasirinkus „dinaminį“ režimą pavaras junginėti pačiam, pavyzdžiui, tam skirtomis mentelėmis po vairu. Kalbant apie apetitą benzinui, gamintojo deklaracijoje nurodytas 7,1 litro šimtui kilometrų vidurkis mišriomis sąlygomis. Man visada norisi pamatyti tos kompanijos šaunių merginų ir vyrukų, kurie riedėjo, bandydami pasiekti tokį rezultatą, veidus dienos pabaigoje. Realybėje, mieste reiktų tikėtis rezultato arčiau 10 l/100 km, bet užmiestyje sumaniais algoritmais veikianti automatinė dėžė, didelis sukimo momentas jau nuo 1600 aps./min. ir saviriedos funkcija leis tikrai sutaupyti ne vieną eurą. Mano bandymo metu per nuvažiuotus 310 km (50 proc. miestas, 45 proc. užmiesčio plentais, 5 proc. greitkeliu) Q5 degino vidutiniškai 8,9 litro. Lietuvoje taip pat galima rinktis iš kitų naujų „Audi“ (bei visos „Volkswagen“ grupės) modelių pažįstamą 2 l TDI 190 AG 400 Nm dyzelinį variklį (yra ir 150 bei 163 AG versijos, tačiau mūsų šalyje jos nesiūlomos, kaip ir 3 litrų 286 AG „turbodyzelis“, kuris dar pasiekė ne visas šalis). Penkios žvaigždutės keturiems žiedams Palyginus su pirmtaku, išaugęs „Audi Q5“ tapo ir kiek erdvesnis – jame vienodai komfortabiliai gali jaustis tiek priekyje, tiek gale sėdintieji. Priklausomai nuo galinės reguliuojamos sėdynės padėties, bagažinės dydis siekia nuo 550 iki 610 litrų arba dešimčia litrų daugiau nei pimosios karto modelio. Sulanksčius galines sėdynes galima transportuoti 1550 litrų talpos bagažą – šis rodiklis jau ne toks patrauklus, lyginant SUV modelį su vidutinio dydžio universalais. „Audi Q5“ su pneumatine pakaba galinę dalį galima nuleisti žemiau, kad būtų patogiau įkrauti sunkius daiktus, o bagažinės dangtis valdomas elektra ir gali turėti jautrius sensorius, aptinkančius kliūtį (pvz., per žemas garažo lubas, nes atsidaro plačiai). Šiame SUV modelyje taip pat sumontuotos galinio skersinio eismo atpažinimo, avarijos perspėjimo ir avarinio stabdymo bei aklųjų zonų stebėjimo sistemos. „Audi pre sense city“ sistema analizuoja kamerų duomenis ir gali atpažinti sparčiai artėjančius automobilius ar į gatvę iššokančius pėsčiuosius. Abiem atvejais automobilis savarankiškai gali panaudoti avarinę stabdymo sistemą. Antrosios kartos „Audi Q5“ modelyje diegiama ir adaptyvi greičio kontrolės sistema, kuri pasinaudodama eismo juostos palaikymo funkcija virsta autonomiškumo technologijas demonstruojančiu spūsčių asistentu: važiuojant nedideliu greičiu automobilis pats greitėja ir lėtėja bei vairuoja. Visureigis nepatyrusiam vairuotojui gali pasiūlyti parkavimo ar nusileidimo nuo kalno (kaip ir pajudėjimo į jį) pagalbą, galinio vaizdo kamerą ir eismo ženklų atpažinimą. Nenuostabu, kad tiek saugumo įrangos „prifarširuotas“ ir iš didesnio atsparumo gniuždymui medžiagų pagamintas antrosios kartos „Audi Q5“ Europos saugumo organizacijos „EuroNCAP“ bandymuose jau gavo maksimalų įvertinimą – penkias žvaigždutes. Kainoraščio triukai Tačiau visos šios gėrybės pasiekiamas tik už solidžias sumas. O vokiškų „premium“ markių kainoraščiai turi savo žavesio – startinė automobilio kaina dažniausiai nelabai indikuoja galutinę sumą, kurią turėsite sumokėti. Taip ir šio automobilio atveju. Pigiausia jo versija prasideda nuo 44 tūkst. 990 eurų už Q5 su dyzeliniu varikliu. Benzininės, mano bandytosios versijos pradinė kaina 45 tūkst. 500 eurų kainoraštyje, o su „Sport“ paketu atskaitos tašku nurodoma 47 tūkst. 700 eurų suma. Tačiau susumavus visus priedus, tarp kurių yra ir keistokų įrašų (pvz., iš jūsų perkant tokį automobilį bus prašoma 57 eurų už įspėjamąjį trikampį ir pirmosios pagalbos rinkinį), ir tiesiog solidžių pozicijų (pvz., 1980 eurų už nutraukose matomus ratlankius su padangomis). Tad galutinė bandytojo modelio kaina buvo 65 tūkst. 554 eurai. Kas labiausiai patiko: Palyginus su pirmtaku, šis modelis tapo sportiškesnis tiek išvaizda, tiek valdymo galimybėmis, o salonas subtilesnis. Kas labiausiai nepatiko: Kainoraščio triukai. Papildomos pastabos: 1. „MMI plus“ navigacijos ir multimedijos platforma turi integruotą „Audi connect“ modulį su SIM kortele, LTE interneto ryšiu ir „Wi-Fi“ prieiga, leidžiančia prijungti iki aštuonių mobiliųjų įrenginių. Tik reikia nepamiršti, kad mes gyvenam mobiliojo ryšio ir interneto rojaus šalyje – verta patikrinti, ar ne labiau apsimoka tiesiog prie multimedijos prijungti savo telefoną. Yra „Apple CarPlay“ ir „Android Auto“ palaikymas, galiausiai visada galima pasinaudoti USB lizdais. 2. „Bang&Olufsen“ audiosistema siūloma su 3D garso parinktimi. 3. „Audi Q5“ surenkami gamykloje Meksikoje.