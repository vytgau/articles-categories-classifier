Taip pat reikia atkreipti dėmesį, kad lengvųjų automobilių žieminių padangų protektoriaus gylis turi būti ne mažesnis kaip 3 mm (minimalus leidžiamas). Kad vairuotojas lengviau galėtų nustatyti, ar padangos atitinka techninius reikalavimus, kai kurie gamintojai protektoriaus grioveliuose įtaiso juosteles – indikatorius. Jeigu padangos protektoriaus briauna susilygina su juostele, vadinasi, padangas laikas keisti. Nuo lapkričio 1 d. iki kovo 31 d. leidžiama eksploatuoti ir žiemines padangas su dygliais. Dygliuotomis žieminėmis padangomis aprūpinti automobiliai turi būti paženklinti apie tai informuojančiu „dyglio“ ženklu. Nepasikeitusiems vasarinių padangų į žiemines ir važiuojantiems keliuose gresia įspėjimas arba bauda nuo 30 iki 40 eurų. Tačiau svarbiausia yra saugumas – sustabdę transporto priemonę su vasarinėmis padangomis policijos pareigūnai turi teisę naikinti techninės apžiūros galiojimą ir nuo panaikinimo akimirkos automobilio nebegalima eksploatuoti kelyje. Be to, jeigu eismo įvykį sukelia netinkamomis padangomis „apautas“ automobilis, jo savininkas draudimo išmokos gali negauti net ir turėdamas „Kasko“ draudimą. Draudimas negalioja tada, kai eismo įvykio priežastis yra eksploatuoti netinkamos arba draudžiamos padangos. Pavyzdžiui, jeigu eismo įvykis nutinka sningant lapkričio 12 dieną ir jį sukėlęs automobilis yra su vasaros sezonui skirtomis padangomis arba jeigu jo žieminių padangų protektoriaus gylis yra mažesnis nei 3 mm. Jeigu avariją sukelia netinkamomis padangomis „apautas“, tačiau privalomąjį civilinės atsakomybės draudimą turinčio automobilio vairuotojas, nukentėjusiam eismo įvykyje žmogui žala bus kompensuota. Tačiau draudimo bendrovės vėliau tą pačią sumą gali išsireikalauti iš kaltininko.