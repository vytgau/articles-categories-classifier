Tiek A. Juknevičiaus „Toyota Hilux Overdrive“, tiek V. Žalos „Seat Leon Dakar“ bivuake stovėjo jau trečiadienio vakarą. Nuo ketvirtadienio ryto pirmieji prie automobilių pradėjo rinktis meistrai ir paaiškėjo, jog lietuviškų ekipų pasiruošimo startui strategijos skiriasi. Planuoja testus Vos atvykęs į Pietų Ameriką A. Juknevičius planavo surengti testus, tačiau pažliugusios pievos to neleido padaryti. Visgi labiausiai patyręs Dakaro pilotas toliau laikosi taktikos, kad techniką prieš startą būtina išbandyti. „Norime išpurtyti bolidą, išbandyti. Visgi po ilgos kelionės vandenynu techniką būtina išbandyti. Kiekvieną varžtą norime patikrinti, nes Atlanto druska daro savo. Sankabą pakeitėme ir viskas gerai. Dabar apčiupinėsime kiekvieną varžtelį“, – DELFI teigė A. Juknevičius. Apskritai puikios nuotaikos A. Juknevičiaus stovykloje netrūksta, jos garantija tampa nuolat pozityvumą skleidžiantis Darius Vaičiulis. Kol mechanikai perrinkinėjo bolidą, šturmanas rūpinosi muzika. „DJ-jauju, kol nereikia keisti pusašių ir dirželių. Dar reikia tobulėti, bet viskas bus gerai“, – juokėsi D. Vaičiulis. Penktadienio rytą A. Juknevičius planuoja bolidą išbandyti Asunsjono apylinkėse. Treniruočių neplanuoja V. Žala į bivuaką atvyko tiesiai iš Asunsjono oro uosto, kuris yra visiškai netoli pirmojo bivuako. Tuo tarpu jo ekipa su šturmanu Sauliumi Jurgelėnu į Asunsjoną iš Argentinos atvažiavo trečiadienio vakarą. „Kelionės ilgos, tačiau turinčios aiškų tikslą. O karštis po lietuviškos žiemos tai super. Laukia daug namų darbų, administracinė komisija. Kokią dieną dar norėčiau pailsėti. Žodžiu daug reikalų, tačiau viskas vyksta pagal planą. Esame čia ir viskas bus gerai“, – tiesioginėje DELFI transliacijoje kalbėjo V. Žala.  Priešingai nei A. Juknevičius, V. Žala testų neplanuoja. „Tai nėra taip paprasta. Jei gali sau leisti palakstyti ar prisijungti prie kokios turtingesnės komandos, tai puiku. Bet šiaip mes esame ramūs ir viskas turi veikti“, – teigė V. Žala. „Aklimatizuojamės ir gaminame prakaitą. Viskas gerai. Laukiu pirmojo šturmanų susitikimo. Tada bus kelio knygos ir daugiau informacijos apie trasas“, – kalbėjo Saulius Jurgelėnas. Abiejų Lietuvos lenktyninkų stovyklos įsikūrė viena šalia kitos. Tiesa, tarpe tarp V. Žalos ir A. Juknevičiaus yra vienas laisvas sklypas. Spėjama, kad čia įsikurs į Asunsjoną atvykstantis Benediktas Vanagas su komanda. Jis iš Argentinos į kelią leidosi ketvirtadienį.