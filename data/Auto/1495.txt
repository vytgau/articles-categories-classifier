„Palaikome darnaus ir ekologiško transporto idėją, tą skatiname daryti ir kitas savivaldybes bei Vilniaus gyventojus. Praktika tik patvirtina, kad elektromobiliai yra daug pažangesnis, šiai dienai tinkamesnis sprendimas – elektrinis variklis yra ilgaamžis, automobilį pigu eksploatuoti, taip pat sutaupoma pinigų kurui, neteršiamas aplinkos oras. Be to, savivaldybė pastatys daugiau elektromobilių įkrovimo stotelių, jais galima važinėti A juosta ir nemokėti už automobilio statymą“, – sako Vilniaus savivaldybės administracijos direktoriaus vyriausiasis patarėjas Julius Morkūnas. Elektromobiliai su specialiai EV raidėmis pažymėtais valstybiniais numeriais Vilniuje statomi nemokamai, o įprastais numeriais pažymėtų elektromobilių metinio stovėjimo rinkliava – 40 eurų.  Įsigijusi naujas elektra varomas transporto priemones, sostinės savivaldybė sutaupys apie 8500 eurų per metus degalams bei senųjų automobilių remontui. Naujieji sostinės savivaldybės įsigyti elektromobiliai yra funkcionalūs ir saugūs – turi avarinio stabdymo mieste funkciją: radaras fiksuoja kelią priekyje ir, pasitaikius kliūčiai, įspėja vairuotoją garsiniu signalu. Jeigu vairuotojas nereaguoja, automobilis stabdo pats. Tokia sistema padeda maksimaliai sumažinti avarijos padarinius ar visai jos išvengti. „Car-Net“ funkcija padeda valdyti automobilį per telefoną – savo išmaniajame telefone automobilio savininkas gali stebėti elektromobilio vidaus temperatūrą, patikrinti įkrovos lygį, o taip pat matyti visą informaciją apie automobilį – ar nepaliktos šviesos, užrakintos durys ir pan. „Cart-Net“ pagalba taip pat galima matyti ir automobilio vietą. „Volkswagen e-Up!“ vienu pakrovimu gali nuvažiuoti apie 160 kilometrų. Elektromobilio baterijos talpa – 18,7 kWh, iš standartinio elektros kištuko jį pakrauti užtrunka 7-9 val, iš 3,6kW sieninio papildomo įkrovimo bloko – apie 3-4 val., o iš viešosios greitojo įkrovimo stotelės – vos per 30 minučių. Šiuo metu sostinėje veikia trys viešos elektromobilių įkrovimo stotelės – Lelevelio g. 6 ir du elektromobilius vienu metu kraunančios stotelės požeminėse Gedimino pr. ir Tilto g. automobilių stovėjimo aikštelėse. Sostinės savivaldybė, skatindama elektromobilių plėtrą mieste, plečia elektromobilių infrastruktūrą – kitų metų pavasarį sostinėje bus įrengtos mažiausiai 5 greito įkrovimo stotelės, kuriose elektromobilį nemokamai įkrauti bus galima vos per 25 minutes. Stoteles planuojama įrengti Gariūnų g., prie Molėtų pl. ir Mokslininkų g. sankryžos, prie Minsko pl. ir Liepkalnio g. sankryžos, Nemenčinės pl. 1 ir Pilaitės g. 31. Įkrovimo stoteles numatyta įrengti magistralinių kelių tąsose, kad automobiliu įvažiuojant ar išvažiuojant iš miesto, būtų galima jį greitai įkrauti. Dabartiniai elektromobiliai vienu įkrovimu vidutiniškai gali įveikti nuo 100 iki 250 km atstumą. Šiuo metu Vilniaus gatvėmis važinėja apie 250 privačių ir automobilių dalijimosi kompanijų elektromobilių.