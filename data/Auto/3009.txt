Norėjo kyšio ar sumaišė raides? Apie viską nuo pradžių. Pirmuoju bandymu Viliaus „Audi“ TA filtro neįveikė. Sutvarkęs visus kontrolierių pažymėtus trūkumus vilnietis dar kartą atvyko į TA centrą Vilniuje, Lentvario gatvėje. „Kontrolierius pastebėjo, kad skydelyje dega ASR lemputė. Ji indikuoja, kad sistema ASR išsijungė. Tai antipraslydimo sistema, kuri pristabdo vieną priekinį ratą, jei jis prasisuka. Beje, šią sistemą gali pats išjungti vieno mygtuko paspaudimu. Tai yra tik papildoma saugumo sistema, kurią gamintojas yra numatęs, o vairuotojas turi pasirinkimą, naudoti ją ar ne. Tačiau kontrolierius piktybiškai ėmė įrodinėti, kad tai yra saugumo sistema ir ji privalo veikti. Aš jam aiškinau, kad sistemą galima išjungti ir tai nėra pažeidimas“, – pasakoja Vilius. Vilnietis įtaria, kad kontrolierius šioje situcijoje tiesiog laukė kyšio. „Jis buvo psichologiškai stipresnėje pozicijoje, nes mano automobilio likimas ar mano kišenė priklauso nuo jo. Jis nereagavo į mano pastabas, tai aš ėmiau įtarti, kad jis reikalauja kyšio. Žinoma, visiškai gali būti, kad jis tiesiog neišmano savo darbo. Juk jis galėjo susisiekti su pamainos viršininku ir išsiaiškinti, tačiau tai jis padarė jau gerokai vėliau. Jau tik po to, kai aš pakėliau skandalą, mes nuėjome pas viršininką. Jis galėjo kur kas anksčiau kreiptis į viršininką, tačiau man atrodė, kad to jis nedaro piktybiškai. Tokia buvo situacija – aš jaučiau, kad jis mane spaudžia. O kam jis mane spaudžia? O tam, kad pinigų iš manęs gautų. Aš turėjau tokį jausmą ir įtarimą. Aš nežinau, ar jis pagrįstas – tiesiog sprendžiu pagal situaciją“, – pasakoja Vilius. Tuomet kontrolierius priėmė sprendimą, kad „Audi“ neatitinka reikalavimų. Vilius kategoriškai su tokiu sprendimu nesutiko ir kartu su kontrolieriumi nuėjo pas pamainos viršininką. „Viršininkas puolė ginti savo pavaldinį, rodė kažkokias instrukcijas, ieškojo kažkokių tekstų kompiuteryje, rado juos. Man greitai paskaitė, tačiau man paprašius atspausdinti minėtas taisykles jie nesutiko. Esą tai yra vidinė instrukcija ir jie neturi teisės jos dalinti. Žodžiu, atsitiko taip, kad aš kaltas, nes neturiu galimybės apsiginti“, – pasakoja Vilius. Tačiau galiausiai įvykiai pasisuko taip, kad TA centro darbuotojai pripažino savo klaidą. „Jie pasakė, kad savo instrukcijoje surado, kad tai ne ta sistema, apie kurią jie galvojo, kad tai nėra kritinė klaida. Paminėjo kitas raides ir manęs atsiprašė. Galiausiai pripažino savo klaidą. Tai man kainavo daug laiko, daug nervų, nes per 12 metų prie to niekas nebuvo prisikabinęs“, – pasakoja vilnietis. Vilius nusprendė parašyti skundą, kad toks TA elgesys būtų įvertintas. Klaidą pripažįsta Apžiūrą atlikusios UAB „Tuvlita“ techninės apžiūros stoties vadovas Darius Jesilionis neslėpė, kad šį atvejį puikiai prisimena. Tačiau jis kategoriškas atmeta galimybę, kad kontrolierius reikalavo kyšio. D. Jesilionis šį incidentą vadina žmogiška klaida ir neslepia, kad tai buvo būtent kontrolieriaus klaida. „Apie įvykį buvo informuoti tiek techninis vadovas, tiek generalinis direktorius. Atlikome tyrimą ir stengsimės, kad daugiau tokie įvykiai nepasikartotų. Tikrai nėra jokios kalbos apie kyšio reikalavimą ir tokie teiginiai yra visiškai nepagrįsti. Paprasčiausiai žmogui kažkas nepatiko. Pakartotinės apžiūros metu kontrolierius pamatė, kad dega lemputė. Tai jis įvertino kaip trūkumą, tačiau tai darbuotojas padarė netinkamai. Tai buvo klaida. Klientui su kontrolieriumi atėjus pas pamainos viršininką po poros minučių klaida buvo pripažinta. Žmogaus atsiprašyta ir išduota apžiūra. Po to įvykio ir po skundo aptarimo su generaliniu direktoriumi, aš dar kartą asmeniškai skambinau klientui ir visos įmonės vardu atsiprašiau“, – DELFI teigė D. Jesilionis. Darbo netenka ne vienas Lietuvos techninės apžiūros įmonių asociacijos „Transeksta“ direktoriaus pavaduotojas Audrius Glėbus pasakoja, kad TA centruose taikoma visa eilė korupcijos prevencijos priemonių. Pirmiausia, patys kontrolieriai, kurių Lietuvoje iš viso yra 400, raginami būti atsparūs korupcijai. „Nuo metų pradžios gavome 450 pranešimų iš kontrolierių, apie galimus korupcijos atvejus. Jei kontrolierius konstatuoja, kad jam siūlomas susitarimas, tiesiogiai ar netiesiogiai siūlomi pinigai, jis sistemoje fiksuoja tokius atvejus. Tokiu atveju tas automobilis, kai atvyksta į kitą stotį, yra atidžiai stebimas“, – sako A. Glėbus. Kita vertus skaičiuojama, kad dėl korupcijos ir kompetencijos stokos, kiekvienais metais darbo netenka ne vienas kontrolierius. „Iš esmės nėra lengva įrodyti tokius atvejus, tačiau kiekvienais metais su sistema atsisveikina apie 10 kontrolierių. Tai įvyksta dėl nelojalaus darbo žinių, sąžiningumo prasme. Iš esmės yra kontrolierių kaita. Jei yra akivaizdūs pažeidimai, kontrolierius turi palikti darbą“, – sako A. Glėbus. Vairuotojo instrukcija Kaip elgtis vairuotojui kuris įtaria, kad yra spaudžiamas duoti kyšį? Pirmiausia transporto priemonės valdytojas turi vienareikšmiškai atsisakyti dalyvauti kontrolieriaus siūlomoje (provokuojamoje) galbūt nusikalstamoje veikoje, pareikalauti, kad jis tokius siūlymus (provokavimą) nutrauktų, žodžiu įspėti kontrolierių, kad jo veiksmai yra neteisėti ir už tokią veiką yra nustatyta baudžiamoji atsakomybė. Jeigu po žodinio įspėjimo kontrolierius toliau tiesiogiai ar netiesioginiai provokuoja dalyvauti korupcinio pobūdžio nusikalstamoje veikoje, apie tai prašoma pranešti pasitikėjimo telefonu 8 800 77008 arba informuoti teisėsaugos pareigūnus. Beje yra tikimybė, kad paskambinus šiuo telefonu, atsilieps ir pats A. Glėbus. Informuojama, kad taikomosios poveikio priemonės bus efektyvesnės, jei įmonės vadovui būtų parašytas pareiškimas, kuriame būtų nurodyti transporto priemonės valdytojo asmens duomenys, kuo smulkiau ir detaliau aprašyti kontrolieriaus, kuris įtariamas tiesiogiai ar netiesiogiai siūlęs (provokavęs) dalyvauti korupcinio pobūdžio nusikalstamoje veikoje, veiksmus ir siūlymus (provokavimo požymius), nurodyti kontrolieriaus vardą, pavardę. Jei reikalinga pagalba surašant pareiškimą, transporto priemonės valdytojas gali kreiptis į stoties vadovą ar kitą kompetentingą stoties darbuotoją, kurie visada suteiks būtiną pagalbą. Transporto priemonės valdytojo surašytą ir pasirašytą pareiškimą priėmęs atsakingas stoties darbuotojas po valdytojo parašu užrašo datą, laiką minučių tikslumu, savo pareigas, vardą, pavardę ir pasirašo. Jeigu tuo metu nėra stoties vadovo, pareiškimą ne vėliau kaip per tris darbo dienas galima pateikti įmonės vadovui.