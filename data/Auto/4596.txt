Agentūra „Focus2Move“ paskelbė paklausiausių automobilių pasaulyje per pirmuosius 9 mėnesius sąrašą. Jo viršūnėje, kaip ir kone kiekvieną mėnesį bei kiekvienus metus, puikuojasi „Toyota Corolla“ pavadinimas ir parduotų egzempliorių skaičius – 945 tūkst. 812. Tiesa, tai 2,4 proc. mažiau nei analogišku laikotarpiu pernai, bet artimiausias varžovas – „Volkswagen Golf“ aplenktas įtikinamai. Pastarojo pardavimo apimčių rezultatas šiemet iki spalio – 730 tūkst. 178 (arba 7,1 proc. mažiau nei 2015 metais). Į parduodamiausių trejetuką pateko „golfo“ aplenktas amerikietiškas pikapas „Ford F-Series“. Jis parduotas 728 tūkst. 665 tiražu, arba 8,4 proc. daugiau nei pernai. Ketvirtoje vietoje – „Ford Focus“ (563 tūkst. 558, -12,4 proc.), penktoje – „Hyundai Elantra“ (555 tūkst. 164, -3 proc.). Toliau išsirikiavo „Volkswagen Polo“ (542 tūkst. 775, +1,4 proc.), „Toyota RAV4“ (536 tūkst. 330, +9,9 proc.), „Honda CR-V“ (534 tūkst. 684, +5,8 proc.), „Toyota Camry“ (499 tūkst. 543, -11,9 proc.). Dešimtuką užbaigia į jį šiemet patekęs „Honda Civic“ modelis (483 tūkst. 425, +16,6 proc.), pernai tokiu pačiu metu tebuvęs vos 17-oje reitingo vietoje. Visi kiti aukščiau minėti modeliai tame dešimtuke buvo ir 2015 m. Tada paskutinę vietą jame užėmė „Toyota RAV4“, o pirmi penki, palyginti su pernai, vietomis nepasikeitė. „Toyota Corolla“ yra populiariausias modelis pasaulyje per visą automobilių gamybos istoriją. Nuo debiuto 1966 metais iki šių dienų parduota daugiau nei 43 milijonai „korolų“. Pirmą kartą daugiausiai už kitus pasaulyje per metus jo parduota 1974-aisiais, ir nuo tada šios pozicijos beveik nebeužleido. 1997 m., aplenkęs „Volkswagen Beetle“, japonų automobilis pasiekė visų laikų vieno modelio pardavimo rekordą, ir niekas jo neaplenkė iki šiol. 40 mln. riba pasiekta 2013 m. liepą. 2015 m. pasiektas dar vienas rekordas – 1,3 mln. egzempliorių, parduotų per vienerius kalendorinius metus. Šiuo metu rinkoje pardavinėjama jau 11-oji „Toyota Corolla“ karta.