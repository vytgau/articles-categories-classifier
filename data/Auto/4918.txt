„Volkswagen Caddy Edition 35“ pristatytas minint 35-ąją „Caddy“ modelio sukaktį. Kaip teigiama pranešime žiniasklaidai, be gausių įrangos pasirinkimo variantų automobilio pirkėjams siūlomi ir išskirtiniai dizaino elementai, kurių ryškiausias – blizgus juodas stogas, stipriai kontrastuojantis su penkiomis pasirenkamomis kėbulo spalvomis. O nauji anglies pluošto spalvos sėdynių apmušalai su odiniais elementais suteikia „Caddy Edition 35“ interjerui sportiškumo. Naujojo „Caddy“ pirkėjai turės galimybę pasirinkti vieną iš 13 skirtingų variklio ir pavarų dėžės derinių. Jiems bus siūlomi ir mažesnės galios TSI benzininiai modeliai, ir įvairios galios 2 litrų darbinio tūrio TDI dyzeliai su mechanine arba DSG automatine pavarų dėže. „Caddy Edition 35“ rinkai pristatytas dviejų versijų su visų ratų pavara: su 2 litrų 90 kW/122 AG galios TDI varikliu ir šešių pakopų mechanine pavarų dėže arba su 110 kW/150 AG dyzeliniu varikliu ir šešių pakopų DSG pavarų dėže. Jubiliejinis „Volkswagen“ modelis paveldėjo savybes tiek iš ankstesniojo šeimos poreikiams skirto „Caddy Comfortline“, tiek ir iš krovininio „Caddy“. Automobilio kūrėjai visų pirma išskiria daugiafunkcinį jo vairą, DSG automatinę pavarų dėžę, užtamsintus galinius žibintus, 17 colių lengvojo lydinio ratlankius „Madrid“ ir blizgius juodos spalvos stogo bėgelius. Tarp šio modelio standartinių specifikacijų yra ir elektra prilenkiami išoriniai galinio vaizdo veidrodžiai, šviesos diodų vidinis apšvietimas, „Connectivity“ paketas su telefono sąsaja bei „Composition Colour“ arba „Composition Audio“ radijo sistema. „Volkswagen“ šį rudenį Hanoveryje pristatė ir suslėgtomis gamtinėmis dujomis varomą modelio versiją „Caddy Edition TGI“, pirkėjams siūlančią unikalią kombinaciją savo klasėje: dujomis varomą variklį su šešių pakopų DSG pavarų dėže. „Caddy Edition TGI“ siūlomas ir su trumpa ratų baze, ir kaip „Maxi“ versija.