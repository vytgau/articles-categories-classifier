Turkmėnistano prezidentas asmeniškai išbandė Vidaus reikalų ministerijos reikmėms nupirktus automobilius BMW – lapkričio 22 dieną valstybės vadovas atvyko į Ašchabado šiaurėje įsikūrusį Automobilių sporto centrą. G. Berdymuchamedovas sėdo už paties galingiausio iš turimų automobilių – „BMW M3 – vairo ir įveikė trasą demonstruodamas šonaslydžio sugebėjimus. Kaip išdidžiai praneša valstybinė naujienų agentūra „Turkmėnistan sevodnia“, G. Berdymuchamedovas nuo jaunystės domisi automobilių sportu, ne kartą dalyvavo varžybose ir įveikė profesionalius lenktynininkus. Savo pomėgį greitiems automobiliams ir automobilių sportui prezidentas nori įdiegti šiuolaikiniam Turkmėnistano jaunimui ir planuoja tokius pat puikius autodromus, koks yra Ašchabade, pastatyti visuose velajatuose (taip vadinami patys didžiausi Turkmėnistano administraciniai vienetai). O štai Rusijos ir Baltarusijos prezidentai domisi elektromobiliais. V. Putinas neatmeta galimybės, kad asmeniniam naudojimui įsigis „Teslą“, o A. Lukašenka nurodė savo vyriausybei artimiausiu metu Baltarusijoje sukurti elektromobilį, kuris niekuo nenusileis „Teslai“. Ir tai nėra naujienos iš anekdotų skilties – daugumoje postsovietinių valstybių yra gajus asmenybės kultas, kurį šalių vadovai nuolat stiprina įvairiomis jų „šaunumą“ pažyminčiomis istorijomis, kaip ir aukščiau aprašytoji. Štai, G. Berdymuchamedovas parodomųjų akcijų metu moko generolus šaudyti ir mėtyti peilius, groti gitara ir pianinu, dalyvauti žirgų lenktynėse ir išbandyti automobilių šonaslydį. Turkmėnistanas galėtų būti viena turtingiausių pasaulio šalių, nes čia yra antras pagal dydį pasaulyje dujų telkinys, o šalis užima ketvirtą vietą pagal gamtinių dujų atsargas. Gyventojų skaičius siekia vos penkis milijonus. Tačiau viskas susiklostė kitaip. 2016 metais „Transparency International“ sudarytame Korupcijos suvokimo indekso reitinge Turkmėnistanui atiteko 154 vieta iš 176 pozicijų. Organizacijos „Žurnalistai be sienų“ 2016 metais sudarytame spaudos laisvės indekso reitinge ši šalis atsidūrė 178 vietoje iš 180. 2016 metų rugsėjį Turkmėnijos parlamentas priėmė Konstitucijos pataisas, pagal kurias G. Berdymuchamedovas gali užimti valstybės vadovo pareigas neribotą laiką.