Parodė skirtumus „Idėja praeivius pasodinti prie sportinio automobilio vairo gimė dėl kelių priežasčių. Pirmiausiai, tai patys asmeniškai gatvėse nuolatos sulaukiam vairuotojų, kurie prie šviesoforo vis provokuoja lenktyniauti, kadangi kasdieniai mūsų automobiliai taip pat yra sportiški. Kita svarbi priežastis yra bendras Lietuvos avaringumas. Šiais laikais žmonės lekia, bėga, skuba ir kelyje dažnai pervertina tiek automobilio galimybes, tiek savo asmeninius įgūdžius, dėl ko kenčia ne tik transporto priemonės, bet ir žmonių sveikata, prarandamos gyvybės. Šiuo eksperimentu norėjome parodyti, kad lenktyninis automobilis, kuris yra pritaikytas važiuoti greitai, turi integruotas maksimalias saugumo priemones, tokios kaip saugos lankai, 6 taškų saugos diržai, sportinės sėdynės, sportiniai stabdžiai, važiuoklė ir pan. nėra patogus kasdieniams reikalams tvarkyti bei važinėtis, lygiai taip pat kaip paprastas automobilis nėra sutvertas lenktyniauti keliuose“, – aiškino sumanytoja Aistė Antanaitytė-Matukaitė. Sportiški, greitai važiuojantys automobiliai žavi žmones. Dažnas žiūrėdamas lenktynes svajoja, kaip su tokiu bolidu praskrietų gatvėje, nuvažiuotų aplankyti draugų. Tačiau eksperimentas parodė kitokią realybę – lenktyninis automobilis visiškai nepatogus naudoti kasdien. Gavo ne tai, ko tikėjosi Socialinio eksperimento dalyviai mykė ir atlikinėjo įvairius gimnastikos pratimus bandydami įsirangyti į saugos lankais apsuptą siaurą sportinę nesireguliuojančią sėdynę. Trūkčiojo, tampėsi automobiliu nepratę prie itin jautrių pedalų, daužė savo šonkaulius besikratydami per duobes, mat lenktyniniame „Dynami:t Energy“ „BMW M3“ automobilyje beveik nėra amortizacijos. Jos lenktynių metu nereikia. Nereikia, kad automobilis siūbuotų posūkiuose, reikia, kad jis stovėtų it prikaltas prie kelio. Nereikia ir kondicionieriaus, nes jis atima reikalingą variklio galią. Nereikia, atsidarančių langų, nes jie kenkia aerodinaminėms savybėms. Lenktyniniame automobilyje nėra jokių patogumų, nes jis skirtas lenktyniauti, važiuoti labai greitai. Tuo tarpu mieste greitai važiuoti neleidžia eismo srautas, aplink besisukantys eismo dalyviai. Lenktyninis automobilis čia negali atskleisti savo talento važiuoti greitai. Niekuo kitu jis pasigirti negali. Lygiai taip pat „Dynami:t Energy“ komanda nerekomenduoja greitai, ypač gatvėse, važiuoti standartiniais automobiliais. Jie pritaikyti patogiai vežioti savo šeimininką ir keleivius kasdienėse kelionėse, tačiau neturi tokios stiprios saugumo įrangos, kad galėtų apsaugoti nuo kvailysčių sukeliamų padarinių. Iš sumaitoto sportinio automobilio lenktynininkai dažniausiai išlipa patys. Standartinius automobilius pjausto gaisrininkai.  Taisyklių nepažeidinėja Paklausta, kaip važinėja patys „Dynami:t Energy“ komandos lenktynininkai, Aistė iš karto pateikia pavyzdį: vienintelė jos turima bauda – dėl laiku nepratęsto apmokėjimo už automobilio stovėjimą. „Stengiamės aktyviai dalyvauti švietėjiškoje veikloje, kalbamės su žmonėmis apie saugumą gatvėse, daug diskutuojame su jaunimu, kaip svarbu, kad pagrindiniai automobilio mazgai būtų tinkamai prižiūrimi, nes avarinės situacijos metu viskas dirba kompleksiškai. Ypatingai svarbūs ir asmeniniai vairuotojo įgūdžiai. Žiemą savus žmones stengiamės suburti pasivažinėti ant sniego“, – aiškino A. Antanaitytė-Matukaitė.