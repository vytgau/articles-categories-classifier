Dainius Matijošaitis buvo visa galva greičiausias „Time Attack“ dalyvis, bet iššūkį jo automobiliui kėlė, nepatikėsite, trasos kryptis. „Wolf Race“ važiavimuose Ramūno Čapkausko vienvaldystę nutraukė šio sezono naujokas Arūnas Gečiauskas. Prireikė net teisėjų įsikišimo, kurie taip pat turėjo ieškoti kaltų avarija pasibaigusiame incidente tarp Gedimino Vilko ir Edvino Einikio. Atskiro pasakojimo vertos ir R2000 klasės „Wolf Race“ kovos, kurios kaip visuomet vyko milimetrais. Ir tai – tik dalis puikios dienos Lenkijoje įspūdžių, tad apie viską prioritetų tvarka. Sumaišytos visos „Wolf Race“ kortos Kaip jau minėjome įžangoje, R. Čapkauskas sulaukė rimtos konkurencijos R3000+ klasių lenktynėse. Ilgai ruoštą ir pagaliau dienos šviesą išvydusį „Mitsubishi Lancer Evo IX“ į Poznanę atsivežęs A. Gečiauskas triumfavo „Wolf Race“ protokoluose. Įsikišti čia teko ir teisėjams, kurie sportinio intereso vardan buvo priversti protokolais padalinti keletą baudų. R. Čapkauskui ir Andriui Firantui kliuvo už geltonų vėliavų ignoravimą, Gediminui Vilkui – už klaidą lenkiant, kuri iš kovos išstūmė puikiai važiavusį Edviną Einikį. R3000 visus važiavimus laimėjo puikiai šį sezoną važiuojantis Paulius Reisas. Iškart už jo ant pakylos pagaliau lipo ir Danas Azikejevas. Praėjusio sezono „Time Attack“ lyderio Artiomo Blinovo automobilį įsigijęs greičiausias Lietuvos kirgizas pagaliau rado savo tempą. Trečias klasėje – lenktynininkas iš saulėtos Klaipėdos Vaidotas Mitkus.  R2000 klasėje – džiaugsmas ir nerimas. Džiaugsmas Juliaus Skirmanto komandoje, nes niekas jo nepaveja jau trečiame etape. Liūdesys visiems jo konkurentams, ypač antram finišavusiam Edvinui Mardosui, kuris antrame važiavime lyderiavo ir laikėsi iki paskutiniųjų, bet vis vien buvo aplenktas. Trečias čia – Tadas Petrukauskas. Visi lenktynininkai ištikimi „Honda Civic“, iš kur ir ir gimė klasės pavadinimas – „Civic’ų klasė“. Silpniausioje R1600 klasėje lyderis Ignas Domeika vos tašku aplenkė antru likusį Luką Stanevičių. Ant žemiausio pakylos laiptelio lipo Tomas Buškevičius. „Time Attack“ prieš laikrodžio rodyklę D. Matijošaitis atliko nepriekaištingą savaitgalį. Jo vairuojamas „Mitsubishi Xtra Evo“ apsuko nedaug ratų, bet toks ir yra šios mašinos tikslas. Tai – „Time Attack“ disciplinos ginklas. Jis užfiksavo be konkurencijos greičiausią dienos rezultatą 1:35,174. Tačiau ne be nuotykių. Paskutiniuose „Super Lap PRO“ ratuose jis buvo sustojęs trasoje. Techninė problema, beje, labai įdomi. Tokiu greitu tempu važiuojantis automobilis generuoja labai dideles išcentrines jėgas posūkiuose. Iki šios komanda lenktyniavo pagal laikrodžio rodyklę pastatytose trasose, kur dauguma posūkių – į kairę. Tuo tarpu Poznanės trasa vingiuoja prieš laikrodžio rodyklę ir posūkiai – dauguma į dešinę. Tai nepatiko automobilio vandens pompai, kuri negalėjo užtikrinti pakankamo aušinimo „Mitsubishi“ varikliui. Automobilis nesugedo, bet Dainius nusprendė jo nekankinti. Itin aštri kova vyko tarp A. Gečiausko ir R. Čapkausko. Kaip „Wolf Race“ važiavimuose jie kovojo milimetrais, „Time Attack“ – sekundės dalimis. Arūno geriausias – laikas – 1:40,366. Ramūno –1:40,463. Skirtumas – vos 97 tūkstantosios sekundės dalys. Puiki kova! Geriausią „Super Lap Street“ ratą įveikė ir namo „Michelin Pilot Sport Cup“ padangų komplektą išsivežė galingu „Audi TT RS“ automobiliu ginkluotas Algirdas Gelžinis. Antras jau apdainuotas dienos herojus A. Gečiauskas su „Audi RS6“. Trečias liko Benas Černiauskas su „Honda Civic“. Neoficialus „Autoplius.lt Fast Lap“ rekordas Atskiro Vikipedijos puslapio reikėtų A. Gečiauskui, kuris ant nugalėtojų pakylos lipo rekordinį kiekį kartų. Jam atiteko net penki apdovanojimai. Jis lenktyniavo dviem automobiliais „Street“ ir PRO klasėse, kur su „Mitsubishi Lancer Evo IX“ iškovojo antrą vietą savo klasėje „Super Lap“, antrą vietą „Time Attack“, pirmą vietą „Wolf Race“, o su „Audi RS6“ – antrą vietą „Super Lap“ ir antrą vietą „Time Attack“. „Autoplius.lt Fast Lap“ šių metų sezone liko paskutinė lenktynių diena. Rugpjūčio 26 dieną Kaune „Nemuno žiede“ dalyviai rinks paskutiniuosius taškus. Pirmą kartą greičiausi „Wolf Race“ dalyviai, sudėjus visų keturių etapų taškus, taps Lietuvos žiedinių lenktynių čempionais. Trečiojo „Autoplius.lt Fast Lap“ etapo rezultatai Wolf Race R3000+ 1. Arūnas Gečiauskas, Mitsubishi Lancer Evo IV 2. Ramūnas Čapkauskas, BMW M3 GTR 3. Valdas Jokubauskas, Renaut Megane RS Wolf Race R3000 1. Paulius Reisas, BMW M3 2. Danas Azikejev, BMW 328 3. Vaidotas Mitkus, BMW 325 Wolf Race R2000 1. Julius Skirmantas, Honda Civic 2. Edvinas Mardosas, Honda Civic 3. Tadas Petukauskas, Honda Civic Wolf Race R1600 1. Ignas Domeika, Honda Civic 2. Lukas Stanevičius, Honda CRX 3. Tomas Buškevičius, Honda Civic „Super Lap PRO“ 1. Dainius Matijošaitis, Mitsubishi Lancer Xtra Evo, 1:35,174 2. Arūnas Gečiauskas, Mitsubishi Lancer Evo IV, 1:40,366 3. Ramūnas Čapkauskas, BMW M3 GTR, 1:40,463 „Super Lap Street“ 1. Algirdas Gelžinis, Audi TT RS, 1:46,408 2. Arūnas Gečiauskas, Audi RS6, 1:48,321 3. Benas Černiauskas, Honda Civic, 1:49,802 „Time Attack STR 2500+“ 1. Algirdas Gelžinis, Audi TT RS, 1:46,950 2. Arūnas Gečiauskas, Audi RS6, 1:48,256 3. Benas Černiauskas, Honda Civic, 1:48,840 „Time Attack STR2500“ 1. Justas Gudavičius, Mazda MX5, 1:49,270 2. Darius Jakštonis, Honda S2000, 1:53,789 3. Tomas Buškevičius, Honda Integra, 1:55,203 „Time Attack PRO2500+“ 1. Dainius Matijošaitis, Mitsubishi Lancer Xtra Evo, 1:35,280 2. Arūnas Gečiauskas, Mitsubishi Lancer Evo IV, 1:40,673 3. Andrius Firantas, Honda S2000, 1:40,760 „Time Attack PRO2500“ 1. Marius Stankevičius, Honda CRX, 1:44,812 2. Julius Skirmantas, Honda Civic, 1:47,117 3. Tauras Tunyla, Mazda RX8, 1:47,539 „Time Attack PRO1600“ 1. Ignas Domeika, Honda Civic, 1:48,989 2. Lukas Stanevičius, Honda CRX, 1:49,672 3. Tomas Jatkevičius, Volkswagen Golf GTI, 1:50,274