DELFI domėjosi vardinių numerių išdavimo tvarka. Paklausa išaugo daugiau nei 8 kartus VĮ„Regitra“ vardinio numerio suteikimo transporto priemonei paslauga yra teikiama jau nuo 2001 m. Per visą šį laikotarpį iki šių metų rugsėjo 1 d. – Lietuvoje vardinių numerių iš viso buvo užsakyta 1199. Remiantis duomenimis, 2001 m. tokių numerių buvo nupirkta tik 14, o 2016 m. – jau 117. VĮ „Regitra“ komunikacijos skyriaus jaunesnioji specialistė Emilija Bardauskienė sako, kad nuo paslaugos teikimo pradžios tokių numerių poreikis išaugo daugiau nei 8 kartus, o šiemet sausio-rugpjūčio mėnesiais vardinių transporto priemonės numerių užsakyti 96 vienetai, todėl galima tikėtis, kad pasibaigus metams skaičius viršys praėjusius metus. „Pastebėtina, kad vardinių transporto priemonių numerių poreikis ženkliai buvo sumažėjęs finansų krizės laikotarpiu. 2007 m. jų buvo užsakyta 143, 2008 m. – 52, o 2009 m. tik 6. Tačiau nuo 2010 m. tokių numerių poreikis vėl nuosekliai pradėjo augti“, – teigia „Regitros“ atstovė. Už vardinį numerį teks paplonint piniginę Vardinio numerio rezervavimo ir išdavimo kaina yra 1448,10 Eur, kai tuo tarpu bendrojo naudojimo valstybinio numerio ženklų išdavimo kaina automobiliams siekia 15,06 Eur. Pasak E. Bardauskienės, toks numeris kaip ir bet kuris kitas ženklas, už jį sumokėjusiam asmeniui gali būti perkeliamas ant kitos jo vardu registruojamos transporto priemonės. Pagal „Regitros“ nuostatus, jeigu tuo metu asmuo tokios transporto priemonės neturi, vardinis ženklas pareiškėjui nemokamai yra saugomas 6 mėnesius. „Svarbu pabrėžti, jog praradus vardinius valstybinio numerio ženklus, tapatūs nebus gaminami ir išduodami, o taip pat automobilio vardinių numerių kombinacija negali sutapti su bendrąja tvarka išduodamais numeriais. Iš eilės negali eiti 3 raidės ir 3 skaičiai. Jei asmuo būtinai pageidauja vardinio numerio ženklo su 3 raidėmis ir 3 skaičiais, siūlome apkeisti skaičių vietą su raidžių ar kitaip išdėlioti pageidaujamus simbolius. Ši taisyklė taikoma ir motociklams bei priekaboms“, – aiškina E. Bardauskienė. Necenzūriniams numeriams griežtas – NE „Regitra“ atstovė sako, kad užrašo pasirinkimas (raidžių,skaičių derinys) didžiąja dalimi priklauso nuo pareiškėjo poreikių, tačiau jame negali būti naudojami nepadorūs, žargoniniai žodžiai, keiksmažodžiai, taip pat sąvokos, įžeidžiančios kitų rasių, tikėjimų atstovus. Taip pat užrašas negali sutapti su valstybių, tarptautinių organizacijų pavadinimais ar jų santrumpomis. „Pasitaiko tokių atvejų, kai vardiniame numeryje naudojami necenzūriniai žodžiai. Tačiau norime atkreipti dėmesį, kad mūsų vairuotojai tampa vis atsakingesni bei sąmoningesni, tad tokie atvejai tampa vis retesni“, – pasakojo E. Bardauskienė. Dažniausi atvejai kai „Regitroje“ prašymai dėl vardinio numerio išdavimo atmetami dėl to, jog tokie numeriai jau egzistuoja arba yra suplanuoti gaminti ateityje. Jei norimas numeris laisvas, automobilių bei priekabų vardiniai numeriai gali būti sudaryti nuo 1 iki 6 simbolių, motociklų – nuo 1 iki 5, tačiau bent vienas iš šių simbolių privalo būti skaičius“ – pasakoja „Regitros“ atstovė. Daugiausiai užsisakinėja įmonės Kaip rodo „Regitros“ praktika, daugiausiai vardinių numerių užsisako juridiniai asmenys. Dažniausiai tokiuose numeriuose figūruoja įmonės pavadinimas ar jo fragmentas, kadangi taip siekiama reklamuoti įmonės pavadinimą bei paslaugas. Tuo tarpu fiziniai asmenys, pasak E. Bardauskienės, vardiniams numeriams dažniausiai renkasi savo vardus, inicialus, svarbias datas ir skaičius jų gyvenime, neretai ir automobilio prekės ženklo ar modelio pavadinimą. Norintiems įsigyti vardinį numerį, reikia užpildyti prašymą „Regitros“ padalinyje arba elektroninėje sistemoje „eKETRIS“, nurodant pageidaujamo numerio kombinaciją. „Jei prašyme nurodyta numerio kombinacija atitinka visus reikalavimus, jis patvirtinamas ir po apmokėjimo vardinis numeris pagaminamas per 10 darbo dienų. Esant tokiai situacijai, kai vienu metu pateikiami keli identiški prašymai sudaryti ir skirti vardinį numerį, pirmumą turi tas, kurio prašymas laiko atžvilgiu pateikiamas anksčiau“, – sako E. Bardauskienė.