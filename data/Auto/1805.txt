Antras didžiausias automobilių gamintojas Jungtinėse Valstijose planuoja išlaidas žaliavoms sumažinti 10 mlrd., o inžinerijai – 4 mlrd. dolerių. Dž. Haketas pripažino, kad sprendimas drastiškai mažinti kaštus nebuvo lengvas. „Turime pripažinti, kad vertybės, nešusios mums sėkmę per pastarąjį šimtmetį, nebūtinai garantuos sėkmę ateityje“, – sakė „Ford Motor“ generalinis direktorius. „Ford“ taip pat planuoja mažinti išlaidas vidaus degimo varikliams bei didinti investicijas į elektromobilius. Anksčiau gamintojas jau buvo pranešęs apie 4,5 mlrd. dolerių investiciją į elektra varomų automobilių sektorių. Be to, kompanija dar 7 mlrd. dolerių perkels iš mažesnių automobilių gamybos sektoriaus į sportinių automobilių bei sunkvežimių gamybą.