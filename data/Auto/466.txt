Prieš 3 metus debiutavęs „C4 Cactus“ šiemet sulaukė atnaujinimo. Ir netgi pakeitė klasę – jei anksčiau „kaktusas“ buvo pristatomas kaip krosoveris, tai dabar originalieji prancūzai nusprendė, kad neverta murkdytis šioje perpildytoje klasėje ir jį pakrikštijo... hečbeku. Akivaizdu, kad sprendimas priimtas dėl to, kad SUV /krosoverių kategorijoje gamintojui atstovauja „Aircross“ modeliai. Bet kaip jį bepavadintum, esmė lieka ta pati – tai vis dar didesnę prošvaisą turinti mašina su plastikinėmis apsaugomis ant ratų arkų ir slenksčių. Tiesa, originaliai atrodžiusios ir dureles bei bagažinę dengusios patentuotos „Airbump“ apsaugos sumažėjo iki minimumo – senojo „Cactus“ gerbėjai jų tikrai pasiges. Bet, pasirodo, kad pirmasis variantas net ir prancūzams pasirodė per daug ekstravagantiškas, tad ir pardavimai nedžiugino – norint įtikti daugiau pirkėjų, jie tikisi juos suvilioti labiau tradicine automobilio išvaizda. Dėl to ir gale nebeliko originalių kvadratinių žibintų, kuriuos pakeitė labiau įprastos formos šviesos. Kai prieš kelis metus išvydau debiutavusio „C4 Cactus“ saloną, likau nesupratęs – nors originalų eksterjerą atitiko ir interjeras, bet jis buvo nepadoriai pigus. Vidinės durelių rankenos-dirželiai, kietas prietaisų skydelio plastikas atrodė lyg komercinio automobilio sprendimai, vos ne leidžiantys saloną plauti aukšto slėgio srove. Ir kad dar kaina būtų maža – bet kur tau, tai buvo vienas brangesnių segmento automobilių. Tad jei kalbėti apie atnaujinto modelio kokybę, salonas dabar žymiai kokybiškesnis, su minkšta salono detalių apdaila ir žymiai geresne garso izoliacija. Ir ypatingomis naujomis sėdynėmis – prancūzai labai didžiuojasi jų patogumu. Bet tokiu krėslu aš geriau mėgaučiausi poilsio kambaryje su arbatos puodeliu rankoje, o ne prie vairo – sėdynėje posūkiuose tenka sėdėti gerokai įsikabinus į vairą, o dienos pabaigoje, nors bent jau kol kas nugaros skausmais nesiskundžiu, atrodė, kad visą kelionę stuburas raitėsi lyg ant kabliuko pamautas sliekas. Bet ko jau ko neprikiši „Citroën“, tai komfortiško važiavimo blogu keliu. Nes čia – pirmieji šioje klasėje amortizatoriai su papildomomis hidraulinėmis kameromis, padidinančiomis jų eigą ir amortizaciją net ir pervažiuojant per didžiausias duobes. Važiuojant tiesiai ir nelygiu keliu, komfortas išties pagirtinas, ir didesnis nei gali tikėtis šioje klasėje. Bet asmeninė patirtis išėjo tokia, kad, važiuojant Provanso kalnų keliais, pradėjo pykinti – dažniausiai taip nutinka keleiviams, bet šįkart pirmą kartą gyvenime pajaučiau maudimą ir sėdėdamas prie vairo.  Bet jei norite paties komfortiškiausio nedidelio automobilio, tada jums – į „Citroën“ saloną. Nes jei nesilygiuoti į Sebastieną Loebą, juo galima važiuoti visai smagiai – tiek trijų cilindrų versija su 130 AG ir „mechanika“, tiek ir su 110 AG, derinamu hidrauliniu „automatu“ (galingesnei versijai ši transmisija nesiūloma, tad pastaras derinys man atrodo labiausiai tinkantis šiai miesto mašinai). Kaip ir anksčiau čia – originalus ir erdvus salonas, didelė bagažinė, atsirado papildoma vairuotojo pagalbinė įranga – viskas pakankamai praktiška ir šiuolaikiška. Žinoma, netrūksta ir prancūziškų keistenybių. Pavyzdžių, prietaisų rodmenis atstojančiame ekranėlyje pateikiama tik minimali informacija – čia nėra net tachometro, nes kažkodėl gamintojas nusprendė, kad užtenka pavaros perjungimo suflerio. Jei norėsite sužinoti kelionės duomenis – pvz., degalų sąnaudas, šios informacijos teks ieškoti centriniame informaciniame ekrane. Jame – ir vėdinimo sistemos nustatymai, kadangi srautui ir temperatūrai reguliuoti minimalistinio dizaino prietaisų skydelyje atskirų rankenėlių nėra. Daugiau apie atnaujintą „Citroën C4 Cactus“ žiūrėkite vaizdo medžiagoje.