Teisūs gali pasirodyti ir vieni, ir kiti, tad kyla klausimas, ar prognozuoti apskritai prasminga – juk visos siūlomos prielaidos, kaip rašoma svetainėje autoevolution.com, daromos atsižvelgiant į dabartinę situaciją. Tačiau tereikia kurios nors svarbius rinkos pokyčius lemiančios šalies (pageidautina – su itin gerai išvystyta automobilių pramone) vyriausybei imtis konkrečių veiksmų, palankių vienų arba kitų prognozių atžvilgiu, ir perėjimo prie elektromobilių procesas galėtų neįtikėtinai paspartėti arba, atvirkščiai – beveik sustoti. Galvojimas, kad pereiti prie elektromobilių įmanoma ir be vyriausybės įsikišimo, tėra naivus savęs apgaudinėjimas. Tuo tikėti tiesiog absurdiška. Kaip pavyzdį galima paanalizuoti Norvegijoje susiklosčiusią situaciją. Skatinant akumuliatoriais varomo transporto populiarėjimą šalyje imtasi galybės iniciatyvų. Viena iš jų – solidžiai sumažintas PVM mokestis. Vis dėlto ne visiškai viskas remiasi į pinigus. Tarkim, Austrijoje, siekiant sumažinti į aplinką išmetamų teršalų lygį, tam tikrose autostradų atkarpose buvo sugriežtinas greičio apribojimas: pirmiau taikytas 130 km/val. limitas buvo pakeistas 100 km/val. riba. Atsižvelgiant į priežastį, dėl kurios taip padaryta, peršasi logiška išvada, kad elektromobiliams, kaip aplinkos neteršiančioms transporto priemonėms, sugriežtintas apribojimas turėtų negalioti. Ir iš tiesų – vyriausybė jau rengiasi priimti nutarimą, leisiantį pastariesiems 130 km/val. greičiu prašvilpti pro benzinu arba dyzeliu varomus automobilius. Jei panašių, kad ir ne ekonomiškai patrauklių, iniciatyvų atsirastų daug daugiau, apie elektromobilio įsigijimą susimąstytų net tie, kurie šiaip jau apie tai tikrai nepagalvotų. Matant, su kokiu užmoju rengiamasi plėtoti įkrovimo stotelių tinklą ir kaip gausiai žarstomi pažadai, kad elektromobilius pavyks įkrauti kone akimirksniu, nekyla abejonių, kad būsimos kartos net nemąstydamos rinksis elektromobilius, kurie, beje, ilgainiui dar ir atpigs. Verta paminėti, kad Austrijos vyriausybė svarsto ir apie kitus elektromobilių savininkų laukiančius pranašumus, kaip antai nemokamos stovėjimo vietos miestų teritorijose arba galimybė važiuoti viešajam transportui skirtomis juostomis piko valandomis. Panašių priemonių imamasi ir kitose pasaulio šalyse. Jos tikrai daro įtaką žmonių priimamiems sprendimams. Pavyzdžiui, vienas „Lamborghini Aventador“ savininkas pardavė turimą automobilį ir įsigijo dar pirmosios kartos „Tesla Roadster“ vien todėl, kad su juo Los Andželo gatvėse daug patogiau.