Eismo kontrolę vykdantys pareigūnai Šiauliuose netrukus dirbs su pažangiu nešiojamu lazeriniu greičio matavimo prietaisu „Laser Cam 4“. Šis matuoklis yra su integruota vaizdo kamera. „Užfiksavęs greičio viršijimo atvejį prietaisas pažeidimą pradeda filmuoti. Vaizdo medžiagoje aiškiai matosi automobilis, valstybiniai numeriai, greitis. Visa tai kaip įrodymą iš karto galima parodyti sustabdytam vairuotojui“, – sako Vladimiras Lesiukas, Šiaulių AVPK Kelių policijos tarnybos Kelių patrulių kuopos viršininkas. Greičio matuoklis fiksuoja tiek atvažiuojančių, tiek nuvažiuojančių automobilių greitį. Tinkamas naudoti aiškinantis kitų Kelių eismo taisyklių pažeidimus, pvz.: kalbėjimą mobiliuoju telefonu vairuojant ar saugos diržų naudojimą. Anot V. Lesiuko, šis matuoklis bus naudojamas viešo ir neviešo patruliavimo metu. Taip pat pareigūnams nėra būtina stabdyti vairuotojų vos užfiksavus pažeidimą. Jie protokolus gali gauti vėliau. Šis greičio matuoklis Lietuvoje dar naujovė. Neseniai jį naudoti pradėjo ir Lietuvos Kelių policijos tarnyba. Estijos policija tokius greičio matuoklius naudoja nuo 2014 metų. „Kiekviena naujovė, moderni technika skatina pareigūnų darbo našumą, padeda taupyti laiką. Džiugu, kad miesto valdžia prisideda ir padeda gerinti eismo situaciją Šiauliuose“, – sako V. Lesiukas. Praėjusiais metais Šiaulių miesto savivaldybė nupirko ir policijai perdavė naudoti taip pat labai modernų greičio matuoklį. Jis sumontuotas automobilyje, tad yra mobilus ir pažeidėjus fiksuoja įvairiose miesto vietose. Pernai juo užfiksuota beveik 7000 greičio viršytojų.