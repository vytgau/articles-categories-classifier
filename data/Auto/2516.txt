Kaip jau anksčiau pranešė ekipa, šių metų lenktynėms ruošiamas „Lada 2104“ bolidas sulaukė kardinalių atnaujinimų. Komandą pasiekė „Ford Mustang“ variklis, kurį mechanikai po šiokių tokių perdarymų variklio skyriuje ir važiuoklėje sutalpino į „žiguliuką“, rašoma pranešime žiniasklaidai. Kiek pasikeitė ir išorė – variklio gaubtas gavo privalomą „American Muscle“ ortraukį. Šiuo metu technika vis dar garaže, prie jos dirba komandos personalas, o laiko iki starto lieka vis mažiau. „Variklio garsą jau išgirdome, buvome išvažiavę pasibandyti, tačiau didelių treniruočių nedarėme. Pirmas įspūdis labai geras. Tik dar trūksta sureguliavimo, todėl trečiadienį po techninės komisijos dar vyksime į Klaipėdą, kur reguliuosime kompiuterį. Taigi, mūsų testai bus per lenktynių treniruočių sesiją“, – pasakojo komandos vadovas Tomas Šutinis. Šiemet raudonajį „Lada“ ir „Mustang“ hibridą pasikeisdami pilotuos Dovilas Čiutelė, Aurimas Mištautas, Tadas Kaušakys ir Aurimas Eidžiūnas. Komandai vadovausiantis T. Šutinis, kuris ankstesniais metais ir pats yra pilotavęs šį automobilį, teigė, jog „Eneos 1006 km“ lenktynės ekipai jau yra tapusios tradicija ir puikia proga pasitikrinti savo ir technikos galimybes tarp vis stiprėjančių varžovų. „Keičiasi lenktynės, šiek tiek keičiasi ir mūsų komanda, technika, tačiau ekipos branduolys išlieka tas pats. Yra du mechanikai, kurie jau eilę metų dirba su mūsų technika, D. Čiutelė taip pat yra tas, be kurio neįsivaizduojame šios komandos. Aš irgi jau daug metų su komanda.  Šios lenktynės mums yra tarsi iššūkis. Iššūkis gal net labiau todėl, kad ruoštis pradedame ne kaip kitos komandos, ne nuo Naujų metų, o tempiame iki pačio galo ir bandome save patikrinti, kaip greitai ir per kiek laiko galime pasiruošti. Renginys kasmet darosi įdomesnis, varžovai stiprėja, technikos lygis kyla. Mūsų X1 klasėje dabar bus aštuoni varžovai. Apie tikslus garsiai nekalbame, nes perdarymų automobilyje turime daug ir iki galo viskas nėra išbandyta“, – kalbėjo T. Šutinis. Kauno automobilininkų sporto klubo naujienas „Eneos 1006 km“ lenktynėse galėsite sekti „Facebook“ paskyroje. Ten komanda žada surengti ir konkursą, kurio metu bus galima laimėti ekipos atributiką.