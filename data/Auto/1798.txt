„Malonu, kad šiuose renginiuose dalyvių įgytos ekonomiško ir saugaus vairavimo pamokos nenuėjo veltui, o toks vairavimo stilius kasdien randa vis daugiau pasekėjų“, – sako pagrindinis ralio organizatorius, VšĮ „Saugus ratas“ vadovas Valdas Juozas Vilūnas. Jo nuomone, „Neste Eko ralis“, prasidėsiantis ir pasibaigsiantis darbo dieną, kai eismas intensyvesnis, dar labiau išryškins ne tik renginio dalyvių sugebėjimus vairuoti saugiai, bet labiau atskleis realias kuro sąnaudas, kurias bus įdomu palyginti su fiksuotomis anksčiau ir įsitikinti kiek taupaus vairavimo meistrų rezultatus įtakoja intensyvus eismas. „Džiaugiuosi, kad organizuojami ir vyksta tokie saugų bei ekonomišką vairavimą propaguojantys renginiai, skatinantys visus eismo dalyvius, o svarbiausia, vairuotojus, prieš kelionę pagalvoti ne kaip greičiau pasiekti jos tikslą, o kaip saugiai nukeliauti ir sugrįžti atgal rūpinantis ne tik savo ar gabenamo krovinio, bet ir visų kitų eismo dalyvių saugumu, – sako artėjančio ralio ambasadorius, Lietuvos kelių policijos tarnybos viršininkas Vytautas Grašys. – Tikiu, kad vairuotojus laikytis kelių eismo taisyklių ir atsakingai vairuoti labiausia skatina būtent tokie renginiai“. Vienodos sąlygos – vienodi degalai Pademonstruoti saugaus ir ekonomiško vairavimo įgūdžius renginio dalyviai tikrai turės kur. Jų laukia labai įdomus ir kartu nelengvas, beveik 340 km ilgio (iš jų 19 km - žvyro keliais) maršrutas, prasidėsiantis Molėtų rajone, strategiškai patogioje vietoje šalia magistralės Vilnius-Utena-Daugpilis kiek daugiau nei prieš metus duris atvėrusioje „Neste“ degalinėje, iš kurios per Labanorą, Saldutiškį, Kirdeikius, Ginučius, Kazitiškį, Dūkštą ralio dalyviai pasieks Ignalinos AE, su kuria ir joje dabar vykstančiais darbais turės galimybę susipažinti išsamiau. Po trumpos atokvėpio valandėlės jie pro Turmantą, Zarasus, Obelius pasieks Rokiškį, kur jų lauks ne tik gardūs pietūs, bet ir trumpa pažintis su šiuo įdomiu ir savitu Rytų Aukštaitijos miestu. Iš Rokiškio per Laibgalius, Ragelius, Jūžintus, Svėdasus, Anykščius ralio trasos vėl drieksis Molėtų link, kur toje pačioje „Neste“ degalinėje bus papildyti nusekę degalų bakai, o teisėjai paskelbs tikslias kiekvieno ekipažo degalų sąnaudas. Ralio dalyvių galimybes dar labiau suvienodina ir tai, kad į visų automobilių bakus iš tos pačios degalinės bus pilami „Neste“ degalai, kurių gamintojai ypatingą dėmesį skiria kokybei.  Varžysis septyniose klasėse Siekti puikių ekonomiškumo rodiklių ralio dalyvius skatins ne tik aukštos kokybės degalai, bet ir varžytuvės klasėse, dar labiau suvienodinsiančios galimybes ir išryškinsiančios tikrąjį ekipažo gebėjimą važiuoti saugiai ir ekonomiškai. „Neste Eko ralio 2017“ dalyvių automobiliai pagal nuostatus skirstomi į šias klases: E1 – benzininiai, (variklio darbinis tūris - iki 1400 cm3); E2 – benzininiai, (variklio darbinis tūris - iki 2000 cm3); ED3 – dyzeliniai, (variklio darbinis tūris - iki 1400 cm3); ED4 – dyzeliniai, (variklio darbinis tūris - iki 2000 cm3); ED5 – dyzeliniai, (variklio darbinis tūris – per 2000 cm3); EH – hibridiniai; E/G – benzininiai/dujiniai. Pirmosios paraiškos – iš patyrusių Nors renginio organizatoriai visada noriai laukia naujokų, norinčių susipažinti su saugaus ir ekonomiško vairavimo pradžiamoksliu, paraiškų, dažniausia pirmieji tai padaryti suskanta patyrę, daugkartiniai tokių ralių dalyviai, jų nugalėtojai ar prizininkai. Vienas pirmųjų norą dalyvauti ralyje pareiškė alytiškis Ąžuolas Žadeika. Bemaž nuolatinis tokių ralių dalyvis kartu su Rita Sabaite šįkart vairuos „Renault Clio“ ir varžysis ED4 klasėje. Vieni aršiausių jų konkurentų – toje pačioje klasėje, tokį pat automobilį vairuojantys broliai Giedrius ir Vaidas Jasonai bei Eidvilė Pakėnaitė su Dainiumi Špuku, pasirinkę vos 0,9 litro tūrio, tačiau su turbina variklį turintį „Nissan Micra“. Kovą ED4 klasėje dar labiau paaštrins ir Vido Krukausko bei Andriaus Bložnio ekipažas iš Radviliškio, raliui pasirinkę konkurencingą su 1,5 litro dCi varikliu „Nissan Note“. Naujausią, ką tik pristatytą, 1,6 litro dyzelinį variklį turintį ir visais keturiais ratais varomą „Nissan Qashqai“ į ralio trasas išvairuos „Nissan Nordic Europe“ komunikacijos vadovas Baltijos šalims Mindaugas Plukys. 4X4 „Suzuki Swift“ visureigį vairuos ir Rimgaudas Statnickas su Rimantu Pukėnu, o Gintaras Viganauskas su Pijumi Maksimavičiumi gamintojų deklaruojamo ekonomiškumo bandys siekti su naujausiu „Subaru XV“ automobiliu. Paraiškas dalyvauti „Neste Eko ralyje 2017“ dar priima jį organizuojanti VšĮ „Saugus ratas“.