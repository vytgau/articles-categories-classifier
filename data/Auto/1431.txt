Bendrovės BMW plėtros skyriaus vadovas Klausas Frohlichas nors ir nepatvirtino, kad pasirodžius X8 modeliui BMW neišvengiamai dar labiau pakils kainų segmentų skalėje, vis dėlto pasakė, jog svarstymų apie tokį automobilį iš tiesų būta ir jo idėja pasirodė pakankamai patraukli. „Sektorius sparčiai plečiasi, tad galimybių tikrai atsiras, – sakė K. Frohlichas. – Apie X8 kalbėti dar tikrai anksti, tačiau vienas iš sprendimų, kurį padariau dirbdamas prie produktų strategijos, buvo kaip pavyzdį paimti X5 ir sukurti X6.“ Nors visi tvirtino, kad to daryti nebūtina, strategija pasiteisino. Dabar tenka kalbėti apie X2, X4 ir X6 – išvestinius, emociškai mus veikiančius modelius. „X8 modelis tikrai neprapultų, ypač tokioje rinkoje kaip Kinijos, vis dėlto jokių sprendimų kol kas nepriimta. Kiekvienas automobilis turi išsiskirti tik jam būdingomis charakteristikomis, bet kaip tik prie jų ir tenka daugiausia paplušėti.“ Daugiausia diskusijų, kaip manoma, turėtu kilti dėl X8 platformos struktūros, mat teks apsispręsti, ar rinktis X7 – Frankfurto automobilių parodoje pristatyto ir kitų metų viduryje į rinką išleisti planuojamo modelio – kupė versiją, ar vis dėlto važiuoklės baze pagrįstą variantą, kuris leistų padidinti vietos užpakalinėje automobilio dalyje ir priderinti plataus stogo konstrukciją. Kad ir kaip būtų, X8 salone greičiausiai bus tik keturios arba penkios dviem eilėmis išrikiuotos sėdynės – ne septynios, kaip kad X7 modelyje. Taigi, daugiausia dėmesio bus skiriama ypač patogaus keliavimo sėdint užpakalinėje automobilio sėdynėje užtikrinimui, todėl praktiniai sprendimai turės užleisti vietą su apdaila ir medžiagų pasirinkimu susijusiems klausimams.