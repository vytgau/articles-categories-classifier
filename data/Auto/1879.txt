Naujajame „Renault Koleos“ saugumą užtikrina kėbulo konstrukcijoje panaudotas itin didelio atsparumo gniuždymui plienas ir sustiprinto plieno sijos, šoninės apsauginės sijos ir statramsčiai, apsaugantys viduje sėdinčius keleivius smarkaus smūgio metu. Standartinėje „Koleos“ įrangoje yra tokios saugumo sistemos: dvi adaptyvios vairuotojo ir keleivio oro pagalvės, dvi šoninės oro pagalvės priekyje, apsaugančios priekyje sėdinčių keleivių pečių ir krūtinės ląstos sritį, dvi užuolaidinės oro pagalvės, nuo kaklo traumų saugantys priekinių ir užpakalinių sėdynių galvos atlošai, specialaus dizaino priekinės sėdynės, užtikrinančios, kad keleivis smūgio metu neišslys iš saugos diržų, „ISOFIX“ įranga vaikų saugos kėdutei tvirtinti prie antros eilės vietų. Visos „Koleos“ sėdynės turi saugos diržų įtempiklius su adaptyviniais apkrovos ribotuvais, reguliuojančiais įtempimą, priklausomai nuo smūgio jėgos. Aktyviojo saugumo srityje naujasis „Koleos“, be jau standartinėje įrangoje esančių traukos kontrolės sistemos, naujausios kartos elektroninės stabilumo kontrolės, elektroninės stabdymo galios paskirstymo sistemos ir įkalnę įveikti padedančios funkcijos, siūlo platų pažangių pagalbinių vairavimo sistemų spektrą.  Aktyvi avarinio stabdymo sistema užtikrina visų keleivių ir kitų eismo dalyvių saugumą, įspėjimo apie nukrypimą iš eismo juostos ar aklosios zonos įspėjimo sistemos įspėja apie galimą pavojų ar kliūtį, kelio ženklų atpažinimo sistema įspėja apie greičio apribojimus. Manevruoti tiek mieste, tiek užmiesčio keliuose padeda galinio vaizdo kamera, adaptyvūs artimųjų ir tolimųjų šviesų žibintai, priekiniai, šoniniai ir galiniai atstumo jutikliai bei „Easy Park Assist“ sistema, leidžianti itin paprastai pastatyti savo automobilį stovėjimo vietoje.