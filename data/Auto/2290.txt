Kaip teigiama „Nissan“ išplatintame pranešime žiniasklaidai, „GSR Capital“ atiteks baterijų elektriniams automobiliams infrastruktūra Jungtinėse Valstijose, Didžiojoje Britanijoje ir Japonijoje. Į sandorį patenka „Nissan“ elektrinių automobilių baterijų gamykla Smirnoje, JAV Tenesio valstijoje, priklausanti „Nissan North America“, fabrikas Sanderlande, Anglijoje, priklausantis „Nissan Motor Manufacturing UK“ bei dalis „Nissan“ baterijų elektriniams automobiliams projektų vystymo infrastruktūros pačioje Japonijoje. Skelbiama, kad „Nissan“ į savo rankas perims baterijų gaminimo dukterinę bendrovę „Automotive Energy Supply Corp.“. Tai bus padaryta į vieną sujungus 49 proc. akcijų paketą, priklausantį „NEC Corp“ ir jos dukterinei bendrovei „NEC Energy Devices“. „NEC Corp“ patvirtino jai priklausančio akcijų paketo pardavimo faktą. „Automotive Energy Supply“ gamina ličio jonų elementus elektriniam „Nissan“ automobiliui „Leaf“. GSR teigia norinti įsteigti nepriklausomą baterijų elektriniams automobiliams gamintoją, kurio produkcija būtų tinkama skirtingiems automobilių gamintojams. Be to, svarstoma galimybė dalį „Automotive Energy Supply“ gamybos perkelti į Hubėjų Kinijoje, skelbia „Bloomberg“. „Nissan“ teigia parduodantis kontrolinius dukterinių bendrovių akcijų paketus, siekdamas visą dėmesį skirti elektrinių automobilių ir savarankiškų automobilių projektams.