Spūsčių problema – išspręsta Organizatoriai pripažįsta, jog pirmojo šių metų etapo metu susidariusios automobilių spūstys buvo rimtas galvos skausmas. Komanda nusprendė problemą spręsti logiškai – jei vienas įvažiavimas į trasą gali aptarnauti ribotą skaičių lankytojų, atidarius antrą įvažiavimą tas skaičius dvigubinasi. „Du kartus padidinę pralaidumą turime išspręsti problemą iš esmės. Tai parengėme aiškų planą „B“ įvažiavimui, kurį žiūrovai pasieks keliaudami alternatyviu maršrutu. Du kartus padidinome ir už automobilių statymą atsakingų žmonių skaičių“, – sako lenktynių organizatorius Giedrius Čenkus. Trumpai – į trasą bus galima patekti pro tradicinį „A“ įvažiavimą, kuriuo naudosis visi varžybose dalyvaujantys lenktynininkai, ir „B“ įvažiavimu, kurį bus galima rasti vadovaujantis informaciniais ženklais pakeliui į trasą. „Alternatyvų įvažiavimą ypač rekomenduojame svečiams, kurie į trasą vyks šeštadienio popietę, kai srautas yra didžiausias“, – sako G. Čenkus. Svarbūs kelio ženklai Organizatoriai akcentuoja svarbą stebėti kelio ženklus, ypač – automobilius statyti draudžiama. Visi įvažiavimai iki stovėjimo vietų bus paženklinti šiais ženklais. „Didžioji spūsčių problema – gerokai sumažintas įvažiavimų pralaidumas. O tai atsitinka, kai mažiau atidūs žiūrovai stato automobilius draudžiamose vietose ir taip sukelia didelių nepatogumų tūkstančiams kitų lenktynių svečių. Tikime, jog kiekvienas mūsų svečias vadovausis logika ir taip nesudarys nepatogumų kitiems“, – sako organizatorius.  Organizatoriai juokauja, kad trasos apylinkėse darbuosis tempti ir kelias tonas sveriančius automobilius galinčiu „Nissan Navara“ pikapu. Prikabinus draudžiamoje vietoje pastatytą automobilį būtų galima jį nutempti ten, kur stovėjimo vietos ir numatytos. Susitiko su meru „Buvome susitikę su Kauno rajono meru Valerijumi Makūnu, kuris džiaugėsi tokiais renginiais Kačerginėje. Jo nuomone, tai populiarina ir pačią trasą, ir jos apylinkes. Didina ir savivaldybės susidomėjimą „Nemuno žiedu“ ir atveria galimybes prisidėti prie trasos rekonstrukcijos“, – sako G. Čenkus. Pokalbio metu meras domėjosi ir susidarančių spūsčių problema ir sprendimo būdais. „Meras supranta, jog renginys yra populiarus ir gausiai lankomas, o susidarančios spūstys sukelia nepatogumų žiūrovams ir vietiniams gyventojams. Mūsų planas spręsti tai atidarant „B“ įvažiavimą jį įtikino“, – sako G. Čenkus. Rugpjūčio 26 dieną, šeštadienį, be didelių spūsčių į renginį atvykę žiūrovai pamatys „Wolf Race“ lenktynių sezono finalus, greičiausius „Time Attack“ dalyvius, pirmą kartą rengiamas „Drift Race“ lenktynes ir dar daug kitokių automobilių fanams širdžiai mielų atrakcijų.