Dar metų pradžioje Lietuvos automobilių sporto federacija patikėjo „Autoplius.lt Fast Lap“ organizuoti vienintelį šalyje žiedinių lenktynių čempionatą. Ketverios sezono lenktynės vyko: Estijos Pernu trasoje, Lenkijoje „Tor Poznan“ trasoje ir du kartus „Nemuno žiede“ Kačerginėje. Po paskutinių lenktynių pirmą kartą šiems organizatoriams teko apdovanoti tikrus Lietuvos čempionus. Ne vieną čempioną, o net keturis, nes po titulą pelnė keturiose skirtingose klasėse lenktyniaujantys pilotai. Visi jie – lygiaverčiai Lietuvos žiedinių lenktynių čempionai. Keturi čempionai „Diviziono B“ R1600 klasės Lietuvos čempionas – tik šiais metais „Fast Lap“ lenktynėse debiutavęs Ignas Domeika. Jis kiaurus metus kovėsi dėl pirmų vietų savo greitu ir patikimu „Honda Civic“ automobiliu. Truputį galingesnės R2000 klasės 2017 metų čempionas – Julius Skirmantas. Po pirmojo metų etapo jis turėjo labai mažai šansų metus pabaigti aukštumoje, kai pelnė vos 7 taškus. Bet likusiuose trijuose jis kovėsi atiduodamas visą save. Tik paskutiniame etape perlenkė rezultatus savo naudai. R3000 klasėje daugiausiai taškų surinko ir raudonu apsiaustu bei čempiono karūna pasipuošė BMW vairuojantis geros nuotaikos užkratas Paulius Reisas. Didelės ambicijos atvedė jį iki aukščiausio apdovanojimo šioje klasėje, įdomu kur tos ambicijos nuves jį kitais metais. O pačioje galingiausioje klasėje prie gausios savo Lietuvos čempiono taurių kolekcijos dar vieną pridėjo lenktynininkas Ramūnas Čapkauskas, kuris R3000+ klasėje aplenkė pačius greičiausius „Fast Lap“ dalyvius.  Etapo nugalėtojas Bet ketvirtojo etapo „Wolf Race“ nugalėtojas greičiausioje klasėje Arūnas Gečiauskas įrodė, kad R. Čapkauskas yra aplenkiamas. Jis laimėjo abu važiavimus ir pakartojo sėkmę trečiame etape Poznanėje. Jei situacija nepasikeis kitais metais, galim turėti ir naują čempioną. Nes ko jau ko, bet greičio Arūnui netrūksta. Juk jis šiame etape aplenkė ir daugkartinį „Fast Lap“ čempioną Joną Poškų greičiausio rato „Time Attack“ disciplinoje. Kyla natūralus klausimas – kas aplenks kaip bombą sezoną užbaigusį A. Gečiauską kitais metais? „Super Lap PRO“ vietas jie taip ir pasidalino – Arūnas pirmas, Jonas antras, o trečias finišavo Dainius Matijošaitis šioms lenktynėms sugedusį „Xtra Evo“ pakeitęs į skolintą „BMW M3“. „Time Attack Street“ klasėje tris etapus iš eilės laimėjusį Algirdą Gelžinį su „Audi TT RS“ aplenkė ilgametis šių lenktynių dalyvis Benas Černiauskas su „Honda Civic“. Trečias liko – visose klasėse dalyvauti spėjantis Tauras Tunyla, šį kartą su „Honda S2000“. Tauras taip pat dalyvavo „Super Lap PRO“ su „Mazda RX-8“, o jo komandos bičiulis Martynas Sidunovas tuo pačiu „Mazda“ automobiliu stojo prie „Wolf Race“ starto. Puikus sezonas Šeštadienio etapu baigėsi 2017-ųjų „Fast Lap“ sezonas, pakvietęs lenktynininkus į du etapus Lietuvoje ir du užsienyje. Dalyvių lenktynėse buvo gausu, kartais jiems vos užtekdavo ant asfalto sužymėtų startinių pozicijų. Kovos vyko visose klasėse, visose pozicijose. Daug puikių dvikovų nepapuolė į antraštes, nes jos vyko dėl ketvirtos, dešimtos ar dvidešimtos pozicijos. „Fast Lap“ į bendruomenę pavyko suburti puikius dalyvius, kurie nusipelno padėkos už puikią kovą trasoje ir fantastiškus reginius žiūrovams. Būsimi čempionai turės gerai pasistengti padaryti dar geresnį renginį kitais metais. „Super Lap Street“ 1. Benas Černiauskas, Honda Civic, 1:23.000 2. Algirdas Gelžinis, Audi TT RS, 1:23.596 3. Tauras Tunyla, Honda S2000, 1:26.081 „Super Lap PRO“ 1. Arūnas Gečiauskas, Mitsubishi Lancer Evo VIII, 1:11.893 2. Jonas Poškus, Mitsubishi Lancer Evo III, 1:13.419 3. Dainius Matijošaitis, BMW M3, 1:13.931 „Wolf Race R1600“ 1. Ignas Domeika, Honda Civic 2. Deividas Sakalauskas, Honda Civic 3. Lukas Stanevičius, Honda CRX „Wolf Race R2000“ 1. Edvinas Mardosas, Honda Civic 2. Julius Skirmantas, Honda Civic 3. Dainius Matijošaitis, Honda Civic „Wolf Race R3000“ 1. Mantas Matukaitis, BMW 328 2. Vaidotas Mitkus, BMW 325 3. Paulius Reisas, BMW M3 „Wolf Race R3000+“ 1. Arūnas Gečiauskas, Mitsubishi Lancer Evo VIII 2. Ramūnas Čapkauskas, BMW M3 GTR 3. Livijus Juodeika, Mazda RX-8