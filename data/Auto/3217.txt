Kartu su Baltijos „drifto“ čempionatu sezoną pradės ir visų šalių nacionalinės „PRO“ lygos varžybos, Latvijos „Street“ bei „PRO-Am“ lygų „drifteriai“, tad „Bikernieki“ trasoje susirinks per 120 sportininkų. Iš lietuvių Rygoje į trasą išriedės keletas „PRO“ lygos debiutantų: „Side to Side“ ekipos sportininkas Gediminas Ivanauskas bei mokyklos suolą dar trinantis Džiugas Matusevičius. Gediminas savo sezoną jau pradėjo dalyvaudamas Baltarusijos Pinsko mieste vykusiose varžybose, o treniruočių sesijas rengė visą žiemą, tad sportininkas savo forma nesiskundžia. Tuo tarpu Džiugas visiškai neseniai baigė rinkti atnaujintą savo BMW automobilį, su kuriuo į trasą pavyko išriedėti vos kartelį. Abu šie dalyviai stos į startą ne tik su pripažintais šonaslydininkais, bet ir su itin pragaištinga „Raganų kalno“ trasa. Be Džiugo ir Gedimino, debesis savaitgalį gaminti žada faktiškai visi „PRO“ lygos lietuviai. Didžiausias viltis į prizines vietas generuojantis daugkartinis Lietuvos „drifto“ karalius Andrius Čibirka šį kartą kelia savo fanams įtampą. Žiemos laikotarpį paskyręs automobilio variklio atnaujinimui, Andrius nespėjo galutinai surinkti savo bolido ir Rygoje startuos su iš Simo Sinkevičiaus pasiskolintu BMW. Nors kėbulas, bei važiuoklės agregatai abiejuose automobiliuose vienodi, jėgainės skiriasi, tad Andrius turės itin greitai adaptuotis prie „2JZ“ variklio niuansų. Po pirmojo etapo Rygoje, „PRO“ lygos sportininkai turės kone mėnesio pertrauką iki į kalendorių vėl grįžtančio „AZO UpHill Drift“. Keletą metų apleista Kačerginės „Nemuno žiedo“ įkalnės konfigūracija vėl įtraukta į šių metų kalendorių, o tai byloja apie ypatingą „PRO“ lygos startą Lietuvoje: birželio 2-3 dienomis jau tarp namų sienų susigrumsiantys šonaslydininkai peržengs 150 km/val. ribą, o tai visai kas kita, nei „Bikernieki“ trasos vingiai.