Ką daryti, jei turi sportišką automobilį, ypatingai tokį, kuris tinkamas tiek kasdieniam važinėjimui, tiek ir lenktynių trasai? Teisingai – savaitgalio vakarais oriai sukti ratus Vokiečių gatve. Be ironijos – kaip ir kitų markių galingų automobilių, taip ir „Porsche“ tikrąsias galimybes galima išbandyti tik lenktynių trasoje, o smagiai pasivažinėti legaliu greičiu galima ir su dešimtkart pigesniais automobiliais. Bet tam ir yra sportinės trasos, kad kiekvienas norintis galėtų tobulinti savo vairavimo meistriškumą. Žinoma, jei neskaičiuoti kartodromų ir dygstančių Darbo rinkos mokymo centrų (Klaipėdos, Panevėžio ir Šiaulių trasose teko važiuoti pačiam ir tikrai rekomenduoju jas išbandyti), Lietuvoje tokia yra vos viena – Nemuno žiedas prie Kačerginės. Kaimyninėje Latvijoje didžiausia – Rygos Bikerniekų trasa, Estijoje – prie Pernu esantis „Auto24ring“. Visose šiose trasose lietuviškoji „Porsche“ vairavimo akademija siūlo mokymus ir vairavimo meistriškumo tobulinimą. Mokymų automobilis „Porsche 718 Cayman S“, kaina – nuo 500 iki 1500 eurų. Bet ką daryti, jei norisi daugiau ir greičiau? Tada jums reikia ten, kur lankiausi aš – į prie Leipcigo „Porsche“ gamyklos (čia gaminami „Panamera“, „Cayenne“ ir „Macan“ modeliai) esančią vairavimo akademiją. Žinoma, kainos čia prasideda nuo ten, kur baigiasi lietuviškos, bet ir mokymų modeliai – paminėti pirmoje šio teksto eilutėje.  Norintiems dar daugiau įspūdžių – važiavimai Niurburgringo, Mugello, Hockenheimringo, Paul Ricard trasose – šių legendinių pavadinimų atskirai pristatinėti tikrai nereikia. Asmeninio instruktoriaus kaina – nuo 2400 iki 3500 eurų, dar papildomai 500 eurų kainuos telemetrijos duomenų įrašas. Jei norėsite apsilankyti dviese, jus lydinčiam asmeniui tai kainuos 300 eurų – puikus pasiūlymas pradžiuginti savo artimą. Žinoma, važiuoti čia tam, kad išmoktum saugaus ir sportinio važiavimo pagrindų, tikrai neverta – greitą kliūties apvažiavimą, ekstremalaus stabdymo, slalomo pradžiamokslio galite išmokti ir Lietuvoje. Bet jei norite dar labiau patobulinti savo vairuotojo įgūdžius, išbandyti naujausius ir galingiausius „Porsche“ modelius, aplankyti gamyklą ir muziejų bei savaitgalį praleisti šiuolaikiškame ir gyvybingame Leipcigo mieste – tada jums tikrai čia.