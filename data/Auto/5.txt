Nauja technologija leis automobiliams išmesti 10 kartų mažiau azoto oksido nei numatyta griežtuose reikalavimuose. Išmetamųjų dujų recirkuliacijos įranga (EGR) nepasiekia darbinės temperatūros automobiliui važinėjant žemomis apsukomis. Kitaip tariant, dyzelinis variklis nėra pats geriausias pasirinkimas miesto automobiliui, bet tai jau seniai yra žinoma. Naujoji „Bosch“ technologija, kurią kompanija apibūdina kaip aktyvią temperatūros reguliavimo sistemą, visada palaiko optimalią EGR temperatūrą, kuri yra apie 200 laipsnių Celsijaus. Kuomet važiuojate labai lėtai ar net visai nespaudžiate akceleratoriaus pedalo, EGR greitai atvėsta ir azoto oksido (NOx) koncentracija išmetamosiose dujose staiga šokteli į viršų. „Bosch“ mano, kad šią problemą galima išspręsti naudojant jau egzistuojančias technologijas – kodėl, pavyzdžiui, EGR neįrengus visai šalia variklio, kuris įkaista greičiausiai? Ši sistema taip pat aktyviai kontroliuotų išmetamųjų dujų, keliaujančių per EGR, temperatūrą – kuomet reikia pakelti EGR temperatūrą, per sistema keliauja tik karštos dujos. „Bosch“ jau kurį laiką bando šią idėją. Žinoma, norint, kad ši sistema veiktų optimaliai, ji turėtų būti įdiegta dar automobilio gamybos metu. Tačiau pasitelkė prie automobilio galo kabinamą įrenginį, kuris imitavo procesus, kurie vyktų jei EGR būtų sumontuotas prie pat variklio. Bandymai parodė, kad idėja leistų NOx emisijas sumažinti iki 13 mg/km ir tai pasiekiama realiomis važinėjimo mieste aplinkybėmis, o ne laboratorinėmis sąlygomis. Dabar galioja pakankamai griežtas reikalavimas, kad naujų dyzelinių automobilių azoto oksidų emisijos negali viršyti 168 mg/km, o štai nuo 2020 metų ši riba susitrauks iki 120 mg/km. Kitaip tariant, technologija automobilių gamintojams leistų naujus reikalavimus tiesiog sutriuškinti. „Bosch“ pabrėžia, kad aplinkosaugos požiūriu yra svarbu išsaugoti dyzelinius automobilius. Dabartinis jų pardavimų kritimas paskatino benzininių automobilių populiarėjimą, todėl padidėjo ir bendros CO2 emisijos. Naujoji technologija, paremta jau egzistuojančiais komponentais, leistų pašalinti didžiausią dyzelinių automobilių trūkumą nedidinant jų kainos. Jie teigia, kad elektrinių automobilių aušros laikotarpiu tai yra labai svarbu, nes tai leidžia sumažinti CO2 išmetimus ir sumažinti oro taršą miestuose.