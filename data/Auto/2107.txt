Neseniai JAV Atstovų rūmuose ir Senate pristatytas 2017 m. dokumentas „The Hot Cars Act“ dar tik turi pavirsti įstatymu, o automobilių gamintojai jau dabar svarsto paprastus būdus, kurie galėtų užtikrinti, kad nė vienas tėvas ar motina automobilyje nepaliktų savo vaiko, rašo carscoops.com. Viena pirmųjų rinkoje – „Rear Seat Reminder“ sistema, sumontuota 2016 m. „GMC Acadia“ automobilyje. Ši sistema įspėja vairuotoją penkiais garsiniais signalais, jei galinės durelės naudojamos likus 10 minučių prieš automobilį užvedant ar bet kuriuo metu, kai jis buvo užvestas. Debiutavusi „Acadia“ ši priemonė tapo standartu ir 20 kitų „General Motors“ transporto priemonių. Automobilių gamintoja „Nissan“ taip pat turi „Rear Door Alert“ įspėjimo sistemą, suveikiančią garsiniu signalu, jei galinės durelės panaudojamos prieš automobilį užvedant, bet nepanaudojamos kelionės pabaigoje. Aditya Belwadi, Filadelfijos vaikų ligoninėje atsakingas už mažamečių keleivių saugumą, džiaugiasi, kad ši technologija naudojama vis dažniau. Jis ištyrė daugybę būtų, kaip ši technologija galėtų būti įgyvendinama. Vis tik jis neabejoja, kad prireiks laiko, kol tokia įspėjamoji sistema taps standartine įranga, privaloma visiems automobiliams. „Jei imsimės naujosios technologijos šiandien, prireiks gero dešimtmečio, kol ji atsiras kiekviename automobilyje“, – patikino A. Belwadi. „Šios technologijos iš tiesų negali pakeisti žmogaus elgesio poveikio. Koks veikimas pasirenkamas? Kaip tėvai įspėjami? Ar tai – išmaniajam skirta programėlė? Ar įspėjimas suveiks, net jei telefonas bus išsikrovęs? Ar tai yra įspėjimas? Ar garsus pradės skleisti automobilis, ar nusileis automobilio langai, įsijungs oro kondicionavimo sistema, bus iškviesta skubi pagalba?“ – tęsė jis. Kiekvienais metais JAV žūsta vidutiniškai 37 įkaitusiuose automobiliuose palikti vaikai. Tikimasi, kad technologijos, jau pradėtos naudoti „Nissan“ ir „General Motors“ automobiliuose, padės šį skaičių sumažinti iki nulio.