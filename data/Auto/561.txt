Nuo pat pirmosios „Kia cee‘d“ kartos, kai jis buvo pradėtas gaminti naujai pastatytoje gamykloje Slovakijoje 2006 metų gruodį, nuo konvejerio nuriedėjo 1,28 milijono šių automobilių. Atnaujintas modelio pavadinimas – iš „cee‘d“ pervadintas į „Ceed“ – dabar simbolizuoja Community of Europe with European Design žodžių santrauką (Europos bendrija ir europietiškas dizainas). Antros kartos automobilių nuo 2012 metų buvo pagaminta 640 tūkst. Pristačius naujos kartos modelį tikimasi gerokai padidinti „KIA“ automobilių pardavimus Europos rinkoje. Kaip ir jo pirmtakai, automobilis buvo sukurtas, sukonstruotas ir ištobulintas Frankfurte įsikūrusiame „Kia Europe“ padalinyje. Jis bus gaminamas Žilinos miesto gamykloje Slovakijoje, ten pat, kur surenkami ir „Venga“ bei „Sportage“ modeliai. „Jau daugiau kaip dešimt metų „Kia Ceed“ yra kertinis modelis, nuo kurio priklauso „KIA“ automobilių pardavimo dinamika Europos rinkoje. Automobilis sukurtas specialiai Europos pirkėjams ir nuo 2006 metų, kai buvo pirmą kartą pristatytas Europoje, tapo lūžio tašku „KIA“ koncernui“, – pranešime cituojamas Michaelas Cole'as, „Kia Motors Europe“ vadovas.  Naujasis modelis publikai pirmą kartą bus parodytas kovo mėnesį Ženevos automobilių parodoje, kur visuomenei bus pristatytas ir antras kėbulo tipas. Penkerių durų hečbekas bus pradėtas gaminti gegužės mėnesį. Naujasis „Ceed“ prekybos salonus pasieks antrąjį šių metų ketvirtį išskirtinai tik Europos rinkoje. 2017 metais kompaktinės klasės automobiliai sudarė net 22 proc. visos naujų automobilių rinkos Europoje ir yra viena iš dviejų didžiausių automobilių klasių. Dabartinis „Ceed“ modelis sudaro 16% visų „KIA“ automobilių pardavimų Europoje ir nuo 2012 m. kartu su „Sportage“ buvo du populiariausi šio gamintojo modeliai Senajame žemyne. „KIA“ nuo 2006 metų iki 2017-ųjų savo rinkos dalį Europoje padidino nuo 1,5 iki 3 proc. Naujasis „Kia Ceed“ buvo sukurtas Europos dizaino centre Frankfurte, Vokietijoje, prižiūrint ir vadovaujant Europos dizaino skyriaus vadovo Gregory Guillaume'o ir vyriausiojo koncerno dizainerio Peterio Schreyerio. Kaip teigiama pranešime, dizainą įkvėpė sportiškasis ir emocingasis „Stinger“ modelis. „Ceed“ – žemesnis, platesnis ir ilgesnis negu jo pirmtakas, įgydamas sportiškesnį siluetą. Tiesios linijos keičia užapvalintus pirmtako kampus bei turi platesnę „tigro nosies“ radiatoriaus aušinimo grotelių angą priekyje ir žemesnes oro aušinimo angas bei griežtas linijas. Naujasis modelis turi „ledo kubelių“ formos LED dienos šviesos žibintus jau standartinėje kompektacijoje, kurie anksčiau buvo siūlomi tik GT ir „GT-Line“ modeliams. Profilyje dominuoja aštrios tiesios linijos ir masyvus variklio dangtis. Langų linija naujame modelyje yra tiesi ir lygi. Naujame modelyje galinis statramstis yra platus ir tai tampa visų naujausių „KIA“ modelių bruožu. Gale, naujos formos LED galiniai žibintai yra geriau matomi ir lengviau atpažįstami, taip pat matomas integruotas galinis oro aptakas. Nuo pat premjeros penkerių durų hečbeką bus galima įsigyti nudažytą viena iš 12 siūlomų kėbulo spalvų. Siūloma plati lengvojo lydinio ratlankių gama, galima rinktis nuo 15 iki 17 colių ratlankius, kai kurie jų dažyti dviem atspalviais. Viduje naujajame „Ceed“ žadama dar daugiau ergonomikos ir aukštesnės kokybės medžiagų. Salono architektūra, kuri buvo naudojama naujausiuose „KIA“ modeliuose, dabar bus naudojama ir naujos kartos „Ceed“. Salone dominuoja didesnės erdvės įspūdį sukuriančios horizontalios linijos. Benzininių variklių gamoje galima bus rasti modernizuotą populiarųjį „KIA“ 1,0 l T-GDi (benzininį variklį su turbina ir tiesioginiu degalų įpurškimu), kuris išvysto 120 AG bei 1,4 l T-GDi. Jis pakeis ankstesnį 1,6 l GDI variklį. Naujasis „Kappa“ 1,4 l T-GDi variklis generuoja 140 AG, 4 proc. daugiau nei ankstesnis variklis. Variklis su turbina pasižymi didesne trauka platesniame variklio darbo diapazone, negu ankstesnis atmosferinis, be to jis ekologiškesnis. 100 AG 1,4 l MPi (daugiataškis įpurškimas) variklis taip pat bus montuojamas į naujus modelius. Naujasis „Ceed“ bus siūlomas ir su dyzeliniais varikliais. Visiškai naujas „KIA“ dyzelinis „U3“ variklis sukurtas, kad atitiktų sugriežtintus ekologijos reikalavimus ir atitinka naujausias „Euro 6d TEMP“ ekologijos normas. Naujasis 1,6 l „U3“ CRDi (common-rail direct injection) naudoja specialią SCR (Selective Catalytic Reduction) technologiją, kuri aktyviai tikrina ir prireikus mažina emisijas. Šis variklis išmeta mažiau anglies dioksido, kietųjų dalelių ir NOx, palyginus su ankstesniais „KIA“ dyzeliniais motorais. Jis siūlomas kelių modifikacijų (115 ir 136 AG) bei išvysto 280 Nm sukimo momentą. Tokie automobiliai į atmosferą išmes mažiau kaip 110 g/km anglies dvideginio vadovaujantis naująja išmetimo ir degalų suvartojimo testavimo metodika WLTP (Worldwide Harmonised Light Vehicle Test Procedure). Kiekvienas variklis bus montuojamas su 6 pavarų mechaninėmis greičių dėžėmis. Naujieji 1,4 l T-GDi ir 1,6 l CRDi varikliai galės būti komplektuojami ir su 7 pavarų automatinėmis greičių dėžėmis su dviguba sankaba. Tradiciškai „KIA“ žada naujiems modeliams 7 metų arba 150 tūkst. km ridos garantiją.