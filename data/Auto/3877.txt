Praėjusią savaitę prancūzų kompanija PSA pranešė, kad derasi su „General Motors“ dėl šiems priklausančių „Opel“ bei „Vauxhall“ prekinių ženklų pardavimo. Galimas sandoris sukėlė nerimą tarp šių kompanijų darbuotojų – šie baiminasi pasikeitus savininkams prarasti savo darbus. PSA teigė dėl sandorio bendradarbiausiantys su Vokietijos darbininkų sąjunga „IG Metall“ bei Europos darbo taryba tam, kad užtikrintų „Opel“ darbuotojų ateitį. „Carlosas Tavaresas (PSA vadovas – ELTA) išreiškė norą, kad „Opel“/„Vauxhall“ toliau veiktų kaip nepriklausoma kompanija. Tad dabar mes svarstome tolesnes susijungimo galimybes“, – antradienio pranešime teigė Europos darbo tarybos vadovas Wolfgangas Schaeferis-Klugas. Vokietijoje dirba maždaug pusė iš visų 38 tūkst. „Opel“ darbuotojų, o dar 4,5 tūkst. jų dirba Didžiojoje Britanijoje, kur „Opel“ prekinis ženklas yra žinomas kaip „Vauxhall“. Praėjusią savaitę „Reuters“ šaltiniai teigė, kad derybose buvo svarstoma apie galimą kai kurių gamyklų uždarymą bei darbo vietų mažinimą, o realiausiomis susijungimo aukomis buvo įvardijamos dvi „Vauxhall“ gamyklos Didžiojoje Britanijoje.