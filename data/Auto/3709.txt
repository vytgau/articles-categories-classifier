Iki 2022 metų beveik 90 procentų naujų automobilių turės balso atpažinimo funkciją. Kitas žingsnis ateities automobilio link – mūsų veido išraiškų bei balso intonacijų atpažinimas. Pažangios sistemos, aprūpintos vaizdo kameromis bei sudėtingais mikrofonais, galėtų atpažinti, kokias dainas mėgsta vairuotojas ar situacijas, kuomet norisi pasimėgauti tyla. Nuotaiką galėtų atitikti ir salono vidaus apšvietimas. „Mes daug geriau justumės kelyje, jei mašina būtų mums empatiška: galėtų papasakoti linksmų istorijų, patarti, priminti draugų bei kolegų gimtadienius, padėti jaustis budriais ilgoje kelionėje“, – sakė Fatima Vital, vyresnioji rinkodaros direktorė, atsakinga už „Ford“ ryšių sistemos su balso atpažinimo funkcija SYNC sukūrimą. Tikimasi, kad iki 2022 metų debesijos technologijomis paremta valdymo balsu sistema bus montuojama trijuose iš keturių naujų automobilių. Be to, prognozuojama, kad ateities sistemos virs asmeniniais asistentais, atliekančiais užduotis ar užsakančiais maistą išsinešimui, kol vairuotojas bus įstrigęs eismo spūstyse. Filmų gerbėjai turėtų atsiminti kino filmą „Ji“ (anglų k. „Her“), kuriame pagrindinio vaidmens atlikėjos Scarlett Johansson personažas, balso sistema vardu Samanta, pildė kiekvieną Theodoro Twombly komandą, vien tik iš balso tonacijų su ypatingu tikslumu išmokusi jo poreikius, nuotaikas ir norus. Vieną dieną ir jūsų automobilis darys kai ką labai panašaus. Planuojama, kad šių metų vasarą „Ford“ automobilio ryšių sistema SYNC 3 leis vairuotojams prisijungti prie „Amazon“ virtualaus asistento „Alexa“ su 23 skirtingomis kalbomis bei vietos akcentais. Pasiekus debesijos technologijomis paremtus išteklius, ateityje automobiliai galės kalbėti su vairuotojais jų gimtąja kalba. „Tokios balso komandos kaip „aš alkanas“, „rasti restoraną“, „noriu kavos“ vienu laipteliu jau priartino SYNC 3 prie asmeninio asistento lygmens. Kitas žingsnis – vairuotojai galės ne tik kalbėti savo gimtąja kalba, kalba su akcentu, bet ir naudoti savo natūralų, kasdienį žodyną“, – teigė Mareike Sauer, „Ford of Europe“ sistemų inžinierė. „Apple CarPlay“ sistema padeda „iPhone“ susieti su automobilio liečiamuoju ekranu, suteikdama galimybes balsu kontroliuoti „Apple Maps“, „Apple Music“, telefoną, teksto žinutes, kitas mobiliąsias programėles. „Android Auto“ sistema į automobilio ekraną pristato „Google Maps“ bei muziką, leidžia balsu kontroliuoti telefono skambučius bei žinutes. Šiuo metu „Ford“ kompanija tobulina ryšių sistemą, bendradarbiaudama su Vokietijos Acheno technikos universiteto mokslininkais. Naudodami mikrofonus mokslininkai tikisi sumažinti išorinio triukšmo trikdžius. Šie tyrimai per artimiausius dvejus metus balso sistemai leis taip toli pažengti, kad ji galės mums pasakyti: „Ar norėtumėte užsakyti gėlių savo mamai, mamos dienos proga?“, „Ar aš galiu parinkti mažiau apkrautą, bet lėtesnį maršrutą?“, „Važiuojate netoli savo mėgstamos šokolado parduotuvės. Sandėlyje jie turi Jūsų mėgstamų šokoladukų. Kodėl gi Jums neužsukus ir jų nenusipirkus?“. Ateityje gestai bei judesiai akimis leis atsakyti į skambučius vien tik galvos linktelėjimu, reguliuoti garso lygį trumpais akių pasukimo judesiais, nustatyti maršrutą, pažiūrėjus į tam tikrą vietą žemėlapyje, esančią ant ekrano. Tuomet kyla dar vienas retorinis klausimas: ar nėra pavojaus, kad mūsų išmanioji sistema mus ne ten nukreips, kaip kad panašiai atsitiko jau minėtoje kino juostoje „Ji“. „Daug žmonių jau dabar yra įsimylėję savo automobilius. Tačiau su naujomis išmaniosiomis ateities sistemomis, kurios geba mokytis bei prisitaiko prie mūsų, galime tikėtis tikrai stiprių emocijų. Jei mašina mums atsakinės maloniu balsu taip, tarsi kalbėtume su žmogumi, gali būti, kad sekundei pamiršime, jog kalbamės su automobiliu“, – įsitikinęs Dominicas Wattas, Niujorko universiteto Kalbų bei lingvistikos mokslų fakulteto dėstytojas.