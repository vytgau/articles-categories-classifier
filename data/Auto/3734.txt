Kaip rašoma pranešime žiniasklaidai, suderindama nedidelį svorį, gyvybingumą ir dinamiką, ši nedidelė dvivietė sportiška kupė lieka ištikima savo pirmtakų dvasiai, visų pirma – „A110 Berlinette“. Naujasis automobilis bus gaminamas Prancūzijoje, Djepe, esančioje „Alpine“ gamykloje. Žemyninėje Europos dalyje prekyba šiuo modeliu bus pradėta 2017 metų pabaigoje. Į Jungtinės Karalystės ir Japonijos rinkas bus įžengta 2018 metais. Pranešime gamintojai teigia, jog „Alpine“ sugrįžo atsikovoti savo poziciją sportiškų automobilių segmente, prižadėdama vairavimo malonumą. Aliumininė A110 platforma ir kėbulas yra suklijuoti, sukniedyti ir suvirinti, užtikrinant išskirtinai lengvą ir kartu lengvą konstrukciją.  Vos 1080 kg (be papildomos įrangos) sveriantis A110 yra ypač lengvas automobilis. Jo nedideli gabaritai (ilgis 4178 mm, plotis 1798 mm, aukštis 1252 mm), optimalus svorio paskirstymas (44 proc. priekyje ir 56 proc. gale) ir žemas svorio centras užtikrina ypatingą manevringumą – ypač važiuojant Alpių keliais, praėjusio amžiaus 7-ajame ir 8-ajame dešimtmečiais suformavusiais „Alpine“ legendą. Degalų baką sumontavus už priekinio tilto, o variklį – prieš galinį tiltą, „Alpine“ svoris yra koncentruotas automobilio centre, pagerinant valdymo savybes. A110 varomas „Renault-Nissan“ aljanso sukurto naujo, 1,8 litro darbo tūrio, 4 cilindrų turbokompresorinio variklio. „Alpine“ inžinieriai, bendradarbiaudami su „Renault Sport“, šį variklį pritaikė „Alpine“ automobiliui, sukurdami specifinę oro tiekimo sistemą, turbokompresorių, išmetimo sistemą ir suderindami motorą. Didžiausia variklio galia siekia 185 kW/252 AG, o didžiausias sukimo momentas – 320 Nm. Tai suderinus su vos 1080 kg svoriu, pasiektas puikus A110 galios ir svorio santykis, siekiantis 4,3 kg/AG (233 AG/t) ir leidžiantis automobiliui nuo 0 iki 100 km/h įsibėgėti vos per 4,5 sekundės. Variklio galia perduodama per 7 laipsnių „Getrag“ DCT automatinę pavarų dėžę su „šlapia“ sankaba ir specialiai „Alpine“ suderintais perdavimo skaičiais, kurie esant įvairioms aplinkybėms užtikrina optimalų veikimą. Intensyviai naudojant skysčių dinamikos simuliavimą sukurta lengva, vieno kanalo sportiška A110 išmetimo sistema padidina variklio pajėgumą ir garso kokybę. A110 suteikia galimybę rinktis iš trijų važiavimo režimų („Normal“, „Sport“, „Track“), pagal kelio sąlygas ir vairuotojo nuotaiką keičiančių variklio bei transmisijos nustatymus, vairo mechanizmo ir ESC sistemos veikimą, taip pat variklio garsą. „Alpine A110“ kėbulo formos buvo nuodugniai bandomos aerodinaminiame tunelyje. Optimizuodami A110 aerodinamines savybes, ieškodami dailių linijų ir geresnio savybių derinio, „Alpine“ inžinieriai idėjų sėmėsi iš lenktyninių automobilių ir superautomobilių pasaulio. Visiškai lygus dugnas ir po užpakaliniu buferiu esantis funkcionalus difuzorius A110 suteikia nedidelį oro pasipriešinimą ir stiprią prispaudimo jėgą. Tai leidžia A110 pasiekti elektros sistemų apribotą maksimalų 250 km/val. didžiausią greitį, išsaugant glotnų „Alpine“ siluetą be galinio oro aptako. Priekiniame buferyje esančios oro įsiurbimo angos aplink priekinius ratus sukuria oro užuolaidas, kurios pagerina oro srautą ir sumažina pasipriešinimą. A110 aerodinaminio pasipriešinimo koeficiento Cx vertė yra viena mažiausių sportiškų automobilių segmente ir siekia vos 0,32. „Otto Fuchs“ pagaminti 18 colių kalti lengvo svorio A110 ratai taip pat leidžia sutaupyti svorio ir suteikia dailią, atvirą išvaizdą. „Sabelt“ gamybos vientisos, apgaubiančios sėdynės, sveria vos po 13,1 kg. Pirmieji „Alpine A110 Premiere Edition“ modeliai Prancūzijoje kainuos 58 tūkst. 500 eurų. Galutinės kainos bus patvirtintos 2017 metų viduryje, oficialiai pradėjus priiminėti užsakymus, o visi ribotos serijos „Premiere Edition“ automobiliai buvo rezervuoti per 5 dienas. Serijiniai modeliai bus gaminami 2018 metais.