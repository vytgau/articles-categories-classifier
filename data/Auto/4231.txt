Beje, pervažiavime į įskaitinės distancijos tęsinį prie vairo sėdėjo šturmanas D. Vaičiulis, kuris kaip visada geros nuotaikos nestokojo. „Juk šiandien penktadienis, o penktadienio tradicijų reikia laikytis“, - juokėsi D. Vaičiulis, perduodamas linkėjimus draugams Lietuvoje. Ekipažas atidžiai išnagrinėjo situaciją bendrojoje įskaitoje „Mes dar galime pakilti dviem pozicijomis į viršų. Reikia pačiam neprisidirbti ir laikyti savo tempą. Žiūrėsime, kaip kitiems ekipažams sekasi, ir spręsime, kaip važiuoti antroje greičio ruožo dalyje“, - pervažiavime DELFI teigė A. Juknevičius. Penktadienį dalyviai stojo į 292 km ilgio greičio ruožo startą. Šeštadienį vyks paskutinis, tačiau jau simbolinis greičio ruožas (64 km).