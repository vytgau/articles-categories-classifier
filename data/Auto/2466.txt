Sėkmė baigėsi Trumpa „Dynami:t Energy“ komandos narių statistika: Mantas Matukaitis „Eneos 1006 km“ lenktynėse dalyvavo 5 kartą, 5 kartą Palangą paliko su taure rankose. Tadui Aganauskui tai buvo 4 lenktynės. Jo sąskaitoje – 4 taurės. Aistei Antanaitytei-Matukaitei tai buvo 3 ištvermės lenktynės, jos kolekcijoje – 3 taurės. Antrus metus „Eneos 1006 km“ lenktynėse važiojantis Benediktas Sinkevičius į lentyną pasidėjo antrą trofėjų. Šiemet komanda iškovojo 3-ą vietą A3000 klasėje. Statistika rodo šimtaprocentinę sėkmę. Tačiau kiek ji gali tęstis? Ypač mažo biudžeto komandai, važiuojančiai Kaune esančiose dirbtuvėse sportui ruoštu standartiniu „BMW M3“ automobiliu. Galiausiai sėkmė kažkada nusisuks. Ir ji nusisuko šių metų „Eneos 1006 km“ lenktynėse. „Treniruočių metu susidūrėme su įvairiomis problemomis, ne visas jas spėjome išspręsti, važiavome su jomis. Tikėjomės, kad galėjo dar kas nors išlįsti, bet išlindo viskas, kas galėjo išlįsti“, – sakė M. Matukaitis. Pasiruošė blogiausiam scenarijui Komandos nariai lyg sutarę tikina, kad nepatirtas nerimas kankino dar treniruočių metu, kada niekaip nepavyko ištaisyti degalų tiekimo problemos. Ir net paskutinės treniruotės metu atradus problemą ir ją pašalinus, ši vėl pasikartojo Palangoje, laisvųjų treniruočių metu. Kylant variklio sūkiams automobilis užtrūkčiodavo, nevažiavo tokiu greičiu, kokiu turėtų. Negana to, indikatoriai rodė per mažą alyvos slėgį. Mažosios problemos penktadienį, paskutinės treniruotės metu tapo milžiniškomis: sprogo variklis. Rodėsi, „Dynami:t Energy“ komandos didysis startas pakibo ant plauko.  Tačiau ekipa buvo pasiruošusi. Jie turėjo antrą, beveik identišką „BMW M3“ automobilį. Na, beveik identišką, surinktą iš senų detalių, kurios jau išgyveno vienerias 1000 km lenktynes. 3 litrų darbo tūrio 6 cilindrų eilėje variklis buvo gana naujas, ne tiek jau daug lenktyninių kilometrų matęs. Mechanikai kvalifikacijos metu sukeitė variklius. Naujoji širdis senajame kūne vėlų penktadienio vakarą atgijo: variklis užsivedė. T. Aganauskas naktį išvažiavo į Palangos gatves patikrinti, ar viskas veikia. „Mūsų automobilis turi registracijos liudijimą, sportinį pasą ir kitus reikalingus dokumentus, tad gali važiuoti gatvėmis. Pritvirtinome numerius ir išvažiavau į miestą išbandyti, kaip sukasi variklis. Nors važiavau gatvėmis ir negalėjau jo išmėginti lenktyniniu režimu, tvarkingas variklio darbas nuteikė optimistiškai“, – sakė Tadas. Problemos persekiojo paskui Komandos vadovas Aleksandras Dainys džiaugėsi, kad senasis agregatas paskutiniąją išleido dar prieš varžybas. „Nesėkmės, kurios nutinka laiku, gali pavirsti sėkme“, – jis sakė. Bet naktį prieš lenktynes Fortūna pabandė pabėgti nuo „Dynami:t Energy“ komandos dar kartą: iš ryto automobilis neužsivedė, nes sugedo užvedimo rėlė. Lenktynes „Dynami:t Energy“ komanda pradėjo iš paskutinės pozicijos. Pirmąją valandą ramiai kilo rikiuote aukštyn, tačiau klasės varžovų, su kuriais pernai kovojo kaip lygūs su lygiais ir net lenkė, pavyti negalėjo. Lenktynes pradėjęs T. Aganauskas pastebėjo, kad nuo 6000 aps./min. ir naujasis variklis pradeda trūkčioti. Tad visų lenktynių metu vairuotojai važiavo gana ramiu, kaip juokais pavadino, „pensininko“ režimu. Nenorėjo susprogdinti antrojo, paskutinio variklio. Negana to, lenktynių pradžioje mįslingai susikraipė visiškai nauji stabdžių diskai. Komandą eilinį kartą išgelbėjo treniruočių automobilis, kuris prarado dar vieną komponentą – stabdžius, kurie jau buvo naudoti praėjusių metų 1006 km lenktynėse. O kur dar savo vietoje nenustygstantis reduktorius, kurį reikėjo papildomai priveržti kiekvieno sustojimo metu, kartais ir dažniau nei kas valandą. „Turėjome ir incidentų. Į Aistės vairuojamą BMW atsitrenkė iš galo lėkęs dyzelių klasės BMW, nuplėšė galinį sparną. Aš prieš pat starto finišo tiesę patekau į trijų automobilių kovą. Į vieną siauriausių posūkių lindome trise, aš buvau kraštinis, netilpau ir gavau pabučiuoti šieno ruloną. Negana to, kad kolegos sulankstė dešinį šoną, sudaužiau automobilio priekį. Gerai, kad pažeidimai buvo tik kosmetiniai, automobilis viską atlaikė“, – pasakojo M. Matukaitis. Svarbiausia – finišas Po begalės sustojimų ir daug prarasto laiko „Dynami:t Energy“ galiausiai pasiekė finišą. 20-ti bendroje įskaitoje ir 3-ti A3000 klasėje. „Mums atsitiko viskas, kas galėjo atsitikti, tad 3 vieta klasėje nėra stipri pergalė prieš varžovus, bet viena vertingiausių pergalių prieš save“, – džiaugėsi Mantas. Šiemet komanda it jausdama, kad negali visą laiką sektis, tam pasiruošė iš anksto: atsivežė beveik identišką treniruočių automobilį, kuri per savaitgalį kone visiškai „išskerdė“. Pasirodo, kartais senos ir lenktynių patikrintos detalės gali būti patvaresnės už naujas. Komandos mechanikai lenktynių savaitgalį neturėjo laiko nė bluosto sudėti. Vis remontavo „BMW M3“, tačiau savo darbą atliko iki galo. Tuo tarpu lenktynininkai aukojo greitus rato įveikimo laikus dėl finišo. Ilgų nuotolių lenktynėse finišas yra svarbiausias, ir tai įrodo taurės kantresnių vairuotojų lentynose. Pristatė naujas technologijas Nors „Dynami:t Energy“ komandai šie metai nebuvo sėkmingi, ji žiūrovams suteikė galimybę pamatyti lenktynes iš kitos, lenktynininkų perspektyvos. Komanda pirmą kartą tiesiogiai transliavo lenktynes iš automobilio vidaus, kurias stebėjo daugiau nei 2 tūkst. žiūrovų „Youtube“ interneto portale ir dar daugiau matė fragmentus organizatorių transliacijos metu. Komandos atstovai tikina, kad gyvas vaizdas ši automobilio vidaus jiems leido geriau stebėti draugų darbą prie vairo ir reguliuoti jų tempą, o žiūrovams suteikė unikalią galimybę lenktynių metu pasėdėti automobilyje. Tai buvo ne viena technologinė „Dynami:t Enrgy“ komandos naujovė lenktynių savaitgalį. Savo štabe elektros energiją jie sėmėsi iš saulės baterijų. „Šiemet nusprendėme atkreipti dėmesį į dažniau automobilių lenktynėse užmirštamą temą – ekologiją. Kartu su mūsų partneriais „NoGrid“ aptarėme kokias priemones galima būtų įgyvendinti pačiose lenktynėse ir savo štabą aprūpinome elektros energija aprūpinome saulės elektrinėmis. Saulės modulių tiekiamos energijos pakako visai buities įrangai aprūpinti“ – kalbėjo komandos projektų vadovas Mindaugas Valiūnas, kuris komandos svečius vežiojo taip pat elektra varomu „Volkswagen E-Golf“ automobiliu.