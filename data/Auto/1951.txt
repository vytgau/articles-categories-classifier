„Slovakia Ring“ žiede, kuris yra už daugmaž 1200 km nuo Vilniaus, motociklininkai važinėsis pirmadienį ir antradienį, tuomet keliaus vos už 130 km esantį Pannonia Ring“ Vengrijoje, kur treniruosis ir lenktyniaus trečiadienį bei ketvirtadienį. „Coffee Racers“ prezidento Adomo Dautarto teigimu, šiose treniruotėse ir varžybose susirinks dalyviai iš daugybės šalių: Lietuvos, Latvijos, Lenkijos, Slovakijos, Vokietijos, Austrijos, Bulgarijos ir Slovėnijos. „Tai neabejotinai bus patys įspūdingiausi mūsų renginiai – daug dalyvių, didelė konkurencija, įvairūs pajėgumai, puikios trasos, geros oro sąlygos. Keturios dienos – gana intensyvu, tačiau dalyviai neabejotinai pajus rezultatus asmeniniame tobulėjime“, – tvirtina „Coffee Racers“ prezidentas. Tuo pačiu pridurdamas, kad reikėjo daug laiko ir pastangų įgyvendinti tokį sumanymą, kad dalyviai galėtų treniruotis keliose šalia esančiose trasose iš eilės. Pasak Šarūno Plado, kuris jau pažįsta šias trasas ir taip pat drauge treniruosis šiuose važiavimuose, tai du gana skirtingi žiedai. „Slovakia Ring“ yra ilga, plati, saugi trasa, kurios finišo tiesėje galima pasiekti net 300 km/val., o dirbtiniai kalnai ir nuokalnės leidžia pajusti, kaip motociklas beveik pakyla į orą. „Pannonia Ring“, kiek žinau, buvo statoma labiau kaip mototrasa, taigi joje greitis mažesnis , be to, ji turi daug įvairių posūkių ir ji puikiai tinka vairavimo įgūdžiams lavinti. Kadangi šios trasos viena nuo kitos nutolusios tik 130 km, tai bus labai gera proga jas išbandyti vienos išvykos metu“, – sako Š. Pladas.  „Slovakia Ring“ – jauniausia trasa visoje Europoje, pastatyta 2010 metais. Jos ilgis 5922 m, t.y. ji yra beveik dvigubai ilgesnė už Kačerginės „Nemuno žiedą“, o plotis yra 12 metrų. Jos starto-finišo tiesės ilgis yra 900 metrų – tai viena ilgiausių starto-finišo tiesių. „Slovakia Ring“ trasoje yra 7 dešinieji posūkiai ir 6 kairieji. Vengrijos „Pannonia Ring“ – 4740 metrų ilgio ir 11–13 metrų pločio. Su 16 posūkių ir 700 metrų ilgio tiesiąja. Kaip minėjo A. Dautartas, trasa simpatiška reljefiškumu – čia kalnai, įkalnės, nuokalnės. Pasibaigus šiems renginiams paaiškės visą sezoną trukusio „Baltic Rookie Cup powered by Liqui Moly“ čempionato nugalėtojai. Jame įnirtingiausia kova vyksta tarp lietuvių ir lenkų motociklininkų. 12 čempionato etapų surengta septyniose skirtingose lenktynių trasose šešiose valstybėse: Lietuvoje, Latvijoje, Estijoje, Lenkijoje, Slovakijoje ir Vengrijoje. Čempionato dalyviai, priklausomai nuo jų motociklų variklių darbinio tūrio, rungiasi dviejose klasėse – „600 cc“ ir „1000 cc“.