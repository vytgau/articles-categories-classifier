Ketvirtadienį, spalio 26 dieną, Ohajuje dešimtmetis, pabėgęs iš pamokų, kaip reikiant prisivirė košės – mažametis nuvarė mamos automobilį ir pridarė nemalonumų policijos pareigūnams. Trumpuoju pagalbos numeriu 911 gautas pranešimas, kad Ohajo valstijos Milano mieste kelyje įtartinai vinguriuoja „Toyota Avalon“ automobilis. Netrukus paaiškėjo, kad mašiną vairuoja vaikas. Jo gaudynės, kurių metų bėglys važiavo ir 160 kilometrų per valandą greičiu, užtruko beveik valandą, skelbia vietos žiniasklaida. Kaip matoma policijos pareigūnų vaizdo registratoriaus filmuotoje medžiagoje, sulaikyti mažąjį automobilių vagį tikrai nebuvo paprasta. Galiausiai sulaikytasis berniukas atsidūrė pareigūnų globoje, tačiau ir toliau priešinosi – spardėsi ir spjaudėsi. Gaudynių metu vaikas buvo neginkluotas. Remiantis pranešimais, tai ne pirmas kartas, kai mažasis amerikietis turi bėdų su policija.