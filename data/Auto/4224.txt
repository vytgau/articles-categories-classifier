Socialiniame tinkle jis pasidalino įrašu, kuriame taip pat išreiškė viltį, kad rankos nenusvirs ir antrus metus iš eilės visos Dakaro ralio distancijos neįveikusiam Vaidoto Žalos ir Sauliaus Jurgelėno duetui. B. Vanagas taip pat prisipažino lyderių dvikovoje palaikęs prancūzą Sebastieną Loebą, kurį tik 5 minutėmis aplenkė titulą apgynęs kitas Prancūzijos atstovas Stephane'as Peterhanselis.   Sveikinimo žinutę paskelbė ir V. Žalos komanda, A. Juknevičiaus finišą pavadinusi idealiu. Primename, kad B. Vanagas iš Dakaro ralio pasitraukė trečiame etape dėl „Toyota Hilux Overdrive“ sankabos gedimo. Ketvirtadienį grįžęs į Vilnių ir DELFI konferencijoje apsilankęs lenktynininkas teigė nesigraušiantis, jei A. Juknevičius pagerins 2015 metais jo užfiksuotą geriausią pasirodymą Dakaro ralyje – 24-ą vietą bendrojoje įskaitoje. „Jeigu klausite, ar aš verksiu taip nutikus, atsakau: ne. Turiu ambicijų, bet jos nėra susijusios su garsiu rėkimu. Jeigu tau priklauso kažkoks rekordas, natūralu, kad kažkada jis bus pagerintas. Tame nėra nieko blogo“, – teigė B. Vanagas.