Kiekviename greičio ruože didinę savo pranašumą, prieš paskutinę beveik 19 km atkarpą brolių Žalų ekipažas turėjo saugią pusės minutės persvarą prieš artimiausius persekiotojus. Bet... „Mūsų senutėlis „mitsubišis“ greičio ruožo pradžioje pasakė, kad nebenori važiuoti. Pabandėme jį atgaivinti, perkratę laidus šiaip ne taip užvedėme, bet prarastos beveik 5 minutės kainavo pergalę. Nieko, bus progų atsirevanšuoti kitą kartą“, – optimizmo nestokojo V. Žala. Beje, broliai Lietuvos čempionato 3-ioje įskaitoje užėmė 3-ią vietą, tad ir tos prarastos minutės neatėmė prizininkams skirtų taurių. O latvis Janis Vorobjovas pakartojo prieš dvejus metus Kelmėje iškovotą pergalę. Tada jis paskutiniame greičio ruože aplenkė Ramūną Čapkauską, šį kartą perėmė pirmą vietą iš brolių Žalų: „Džiaugiamės – mūsų ekipažui tai pirma pergalė absoliučioje įskaitoje. Varžovai tikrai buvo greiti, todėl nugalėti tokioje kompanijoje – ypač malonu, – po finišo kalbėjo ralio laimėtojas. Antrą vietą absoliučioje įskaitoje užėmė Vytautas Švedas ir Žilvinas Sakalauskas („Mitsubishi Lancer“, atsiliko 38,5 sek.), trečią – Benediktas Vanagas ir Agnė Vičkačkaitė-Lauciuvienė, 1.11,6 min.).  – Gaila Vaido – jam žiauria nepasisekė. Bet mes irgi turėjome daug techninių bėdų, negaliu sakyti, kad mums šiandien sekėsi. Todėl džiaugiamės, kad esame finiše, o antra vieta – neblogas rezultatas“, – dalijosi įspūdžiais V. Švedas. „Mes su Agne važiuojame tikrai greičiau nei pirmose ekipažo lenktynėse. Ir su automobiliu jau esame geriau susipažinę, tačiau šiandien teko spręsti tam tikras technines problemas. Smagu būti finiše, smagu bus ir kopti ant garbės pakylos“, – sakė B. Vanagas. 2WD įskaitoje greičiausi buvo Giedrius Firantas ir Matas Valiulis (BMW 325), jie ralį baigė 8-oje absoliučios įskaitos vietoje: „Žemaitijos keliai visada fantastiški. Emocijų turbūt šiemet dar daugiau nei pernai po tramplino, po kurio šuolio ilgam įėjome į Žemaitijos ralio istoriją. Tik šiemet koja, matyt, instinktyviai pieš tą trampliną akceleratorių spaudė kur kas švelniau“, – ironizuoti nebijojo G. Firantas. Antrą vietą 2WD įskaitoje užėmė „stogą“ lenktynėse gavę Saulius Trapuila ir Arūnas Jarašius (BMW M3), trečią – Jonas Pipiras ir Aisvydas Paliukėnas („Ford Fiesta“). Bene vyriausias ralio „Žemaitija 2017“ dalyvis – svečias iš Didžiosios Britanijos Davidas Hollandas, istorinių automobilių klasėje vairavęs „Ford MK2“, po finišo trumpai apibūdino įspūdžius: „Absoliučiai fantastiška“. Kitas Lietuvos automobilių ralio čempionato etapas – rugpjūčio pradžioje Rokiškyje vyksiančios varžybos.