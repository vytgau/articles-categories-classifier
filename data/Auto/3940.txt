Pirmosios Italijos „Junior Rok“ čempionato kovos „Adria Karting Raceway“ trasoje trylikamečiui lietuviui buvo permainingos, bet galutinis rezultatas nuteikia sėkmingai kovai dėl Italijos čempiono titulo. Sudėtingoje ir įdomioje Adrios trasoje G. Grinbergas nuo pirmų treniruočių buvo lyderių gretose. Tačiau kvalifikacija nepavyko taip, kaip norėta, ir teko tenkintis 8 vieta (startavo 31 dalyvis). Bet jau pusfinalyje lietuvis pakilo į penktą poziciją, o finalą pradėjo dar didesniu tempu. Vieną po kito pasivijęs varžovus jis tapo lenktynių lyderiu dešimtame iš šešiolikos finalo ratų. Iki finišo likus dviems ratams lyderių grupę sudarė net 10 lenktynininkų. Kiekvienas iš jų turėjo šansą iškovoti pergalę, tad kova buvo ypač nuožmi. Daug susistumdymų bei kontaktų lėmė tai, kad G. Grinbergas prarado pirmą vietą ir finišavo penktas. Tačiau sportininkas buvo pakilios nuotaikos: „Tai pirmosios mano šių metų lenktynės ir pirmasis išvažiavimas į trasą po „Rok Junior“ pasaulio čempionato praėjusių metų spalio pabaigoje. Nors praėjo daugiau nei 3 mėnesiai, kai paskutinį kartą laikiau gokarto vairą, tačiau jaučiu, kad esu geros formos. Pertraukos metu nemažai laiko praleidau vairuodamas automobilius „Lexus akademijoje“ ir jaučiu, kad treniruotės Šiaulių autodrome bei ant ledo padėjo padidinti greitį šlapioje trasoje.  Varžybose Italijoje šiek tiek trūko motoro galios kvalifikacijoje, tačiau finale technika veikė gerai. Nustebino varžovų agresyvumas ir noras bet kokia kaina iškovoti pergalę. Sezono pradžioje neverta taip elgtis. Dabar svarbu kaupti taškus. Keli mano varžovai to nesuprato ir patys buvo nubausti. Federicco Checci ir Edoardo Villa, du pagrindiniai mano konkurentai šį savaitgalį, finišo visai nepasiekė. F. Checci buvo išstumtas iš trasos, o E. Villa už šį veiksmą – diskvalifikuotas. Šiuo metu esu fizinio pasirengimo stovykloje Italijos kalnuose. Ankstų rytą skiriu bėgimo treniruotei, dieną slidinėju, vakare plaukioju baseine. Jėgų netrūksta, o psichologiškai dar labiau pasikrausiu šį ketvirtadienį, nes prieš parskrisdamas į Vilnių prabėgsiu simbolinį ratą Monako „Formulės 1“ trasa“, - pasakojo lenktynininkas. Savaitgalio statistika: Nuvažiuota ratų trasoje – 302 Įveikta lenktyninių kilometrų – 393,2 Sunaudota padangų komplektų – 3 Vieta finale – 5 Dalyvių skaičius – 31.