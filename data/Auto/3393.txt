Automobilių gamintojo patvirtintomis žiniomis, „Audi Q4“ modelis bus pradėtas gaminti 2019 metais. Automobilis bus gaminamas Dėro mieste, Vengrijoje, esančioje „Audi“ gamykloje, informuoja autocar.co.uk. Tai turėtų būti vienas iš stilingų miesto visureigių, kuriems jau priskiriami tokie modeliai kaip elektra varomas Q6 ir prabangusis Q8. Kaip tvirtina „Audi“ atstovai, nepaisant pakankamai aukštai iškelto korpuso, naujojo miesto visureigio kėbulas bus kupė tipo. Puikios išvaizdos penkiavietis automobilis turėtų mesti rimtą iššūkį numatytiems išleisti „BMW X2“, „Range Rover Evoque“ ir „Mercedes-Benz GLA“ modeliams. Q4 modelio konstrukcija bus paremta ta pačia MQB platforma, kaip ir antrosios kartos Q3 modelis. Automobilių salonuose šį modelį bus galima išvysti 2019 metais, po Q6 ir Q8 išleidimo. Numatoma pradinė jo kaina – apie 33 tūkst. eurų. Galima priminti, kad Q8 modelio gamyba, patvirtintais duomenimis, turėtų būti pradėta 2018 metais Slovakijos sostinėje Bratislavoje. Nors didesniais gabaritais jau išsiskyrė ir ankstesnis Q3 modelis, Q4 šiuo atžvilgiu tikrai turėtų pranokti aršiausius savo varžovus. Q4 modelis bus ne mažiau kaip 4,5 m ilgio, vadinasi, bent 110 mm ilgesnis nei Q3. Pastarasis šiuo metu surenkamas „Seat“ gamykloje Martorelyje, tačiau nuo 2018 metų gamybą ketinama perkelti į Dėrą. Su Q4 gamyba susiję planai pirmą kartą buvo atskleisti dar 2014 metais, kai Pekine vykusioje automobilių parodoje „Audi“ pristatė bekelės sąlygoms pritaikyto TT modelio koncepciją. Numatomas gaminti Q4, kaip ir tąsyk pristatytas modelis, turėtų išsiskirti ypatingai išlenktu stogu ir iškelta užpakaline dalimi. Q4 turėtų būti įdiegtos įvairios pažangios priemonės, jau pradėtomis taikyti tiek „Audi“, tiek patronuojančiosios įmonės „Volkswagen“ būsimos kartos MQB platformos automobiliams.