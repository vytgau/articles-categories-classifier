Ankstyvą rytą iš La Paso greičio ruožo starto link pajudėjęs dalyvių karavanas keliavo daugiau nei 400 km, kol pasiekė kovinės atkarpos startą. Iš 47-osios pozicijos šiame etape startavusi lietuviškoji „CRAFT Bearings“ komanda su A. Juknevičiumi priešakyje septintajame etape demonstravo itin aukštą tempą ir, aplenkę gausų būrį varžovų, finišavo 22-oje vietoje. „Šiandienos tikslą įgyvendinom – turėjome išsaugoti automobilį, o kartu pakilti iki tų pozicijų, kur pagal greitį turime būti. Visą trasą nedarėme klaidų – šturmanas Darius Vaičiulis puikiai rodė kelią, mašina veikė be priekaištų, tai ir rezultatas atitinkamas, - po finišo teigė A. Juknevičius. - Dabar mašina keliauja į uždarą parką, o mes kartu su visais lenktynininkais į stovyklą. Rytoj laukia labai sunki diena, gali būti, kad grįšime sutemus. Nepaisant to, rytoj stengsimės dar pasigerinti poziciją.“   Šiąnakt lenktynininkai įsikurs uždarame parke, kur savo automobilius galės prižiūrėti ir atnaujinti nebent savo jėgomis arba padedami kitų sportininkų. Po nakties atskirame bivake Dakaro ralio dalyviai stos į dar vieno greičio ruožo startą – Argentinos miesto Saltos link. 