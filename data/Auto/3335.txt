Pasipiktino Į DELFI kreipėsi Vilniuje gyvenantis Stuartas Kempas. „Aš esu labai pasipiktinęs, kad viena iš gražiausių, tobuliausių gatvių mieste buvo tiesiog nusiaubta. Vyrai atvažiavo su sunkiasvore technika ir kaip vandalai ėmė niokoti dangą“, – pasakojo anglas. Vyras stebėjosi, kad kelininkai pluša naujoje gatvės atkarpoje, o ne ten, kur eismo arterija iš tiesų prastos būklės. „Dar erzina tai, kad kita Mileišiškių gatvės pusė yra tragiškos būklės, tačiau kelininkai jos neliečia. Gal tam yra paprastas paaiškinimas. Mūsų rajone visus gyventojus toks kelininkų elgesys glumina“, – teigė S. Kempas.  Pinigų nemokės Pasirodo, šiems darbams paaiškinimas yra. Ir jis itin paprastas. „Gatvės dalyje nuo Žolyno g. iki Šatrijos Raganos g. balandžio 13-14 dienomis UAB „Kauno tiltai“ atliko garantinius dangos priežiūros darbus. Už juos nebus mokama“, – DELFI teigė Vilniaus savivaldybės atstovai. Kitaip sakant, gatvės atkarpa anksčiau buvo sutvarkyta netinkamai ir kelininkams dabar teko šalinti trūkumus. Tokios situacijos nėra labai retos. Suremontavus Kauno Jonavos gatvę vėliau taip pat buvo taisomas brokas paaiškėjus, kad dangoje buvo per mažai bitumo ir vanduo ėmė graužtis į asfaltą. Anot sostinės savivaldybės, netrukus turėtų būti pradėta tvarkyti ir prasčiausia Mileišiškių gatvės atkarpa. „Šiuo metu Savivaldybės užsakymu Mileišiškių gatvės remonto darbai neatliekami. Pažymėtina, kad gatvės būklė yra labai bloga ir asfaltbetonio dangoje nuolat atsiveria avarinės duobės. Šiais metais blogiausios būklės Mileišiškių gatvės dalį – nuo Šatrijos Raganos g. iki Pylimėlių g. - numatoma asfaltuoti“, – teigė Vilniaus savivaldybės atstovai.