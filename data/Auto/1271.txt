Pirmuosius Jungtinės Karalystės sostinės taksi automobilius – elektrinius hibridus – pagamino buvusi Londono taksi kompanija, dabar persivadinusi Londono elektromobilių kompanija. Vien iš įkrautos baterijos taksi gali nuvažiuoti apie 120 kilometrų. Jei galimybių įkrauti bateriją nėra, įsijungia papildomas vidaus degimo varikliu varomas generatorius. Jis dirba stabiliu, pačiu švariausiu režimu, todėl gamindamas elektrą išskiria gerokai mažiau teršalų. Šie automobiliai turi itin atsparų nerūdijantį korpusą iš aliuminio. Londono elektrinių taksi kompanija prognozuoja, kad po trejų metų bent pusė iš 9000 Londono taksi bus tik tokios – mažai orą teršiančios ar visai jo negadinančios mašinos.