Geriausiai Klaipėdos etape pasirodė šie vairuotojai: Darius Jonaitis, Benediktas Bočkus, Tomas Janauskas, Tomas Kuprys, Edvinas Abdulskis, Modestas Poliakas ir Giedrė Kuprienė. Jie pasirodė geriausiai iš penkiasdešimties susirinkusių į atrankos etapą. Įdomu, kad į finalą keliaus ir du sutuoktiniai – dažni „Geriausio Lietuvos vairuotojo“ konkurso dalyviai T. Kuprys ir G. Kuprienė. Sunkumai su gesintuvais ir vaikų kėdutėmis Teoriniame konkurso etape vairuotojai turėjo atsakyti į 30 klausimų apie saugų vairavimą, eismo taisykles, automobilių rinką ir pan. Kai kuriuos klausimus daugelis vairuotojų išgliaudė nesunkiai, tačiau kai kurie tapo aukšta kliūtimi surinkti daugiau balų. Daugeliui konkurso dalyvių rezultatus gadino klausimai, susiję su Kelių eismo taisyklėmis, vaikų kėdutėmis ar gesintuvais. Retas vairuotojas žinojo, kad standartinis Lietuvoje privalomas 1 kg talpos miltelinis „Reinold Max“ gesintuvas veikia apie 6 sekundes. Kita vertus, nemažai dalyvių buvo girdėję tai, kad „Neste Pro Diesel“ degaluose nėra vadinamojo pirmos kartos biodyzelino – riebalų rūgščių metilo esterio.  Daugeliui dalyvių nesukėlė problemų protmūšio tipo klausimai – jie sumojo, kad penkių išvardytų detalių (amortizatorius, pusašis, diferencialas, kardaninis velenas, pavarų dėžė) sąraše netinka amortizatorius, nes neturi tiesioginės sąveikos su galios perdavimu į ratus. Mažai kam problemą kėlė ir teisę vairuoti troleibusą turinčių žmonių skaičius: nors tikslų jį žinoti neįmanoma, tačiau teisingą atsakymą (apie 2000) buvo galima išmąstyti atmetus kitus variantus kaip nelogiškus (120, 12000, 20000, 32000). Tarp teorijos klausimų buvo ir keli specialūs saugaus vairavimo klausimai, paruošti renginio partnerio „Neste“. Teisingai į juos atsakę vairuotojai buvo apdovanoti įmonės prizais – „Neste“ langų plovimo skysčiais su unikaliais nanotechnologiniais priedais. Geriausiai teorijos klausimus gliaudė Edvinas Abdulskis, atsakęs į 22 iš 30. Pereinamasis balas, suteikęs teisę dalyviams varžytis praktinėse rungtyse, buvo 17 teisingų atsakymų, kurį įveikė 18 dalyvių. Į praktinį etapą pateko ir trys daugiausiai klausimų įveikusios moterys. Klastingas autodromas Klaipėdos profesinio mokymo centro autodrome darbo ėmėsi patyręs vairavimo instruktorius ir slalomo varžybų organizatorius Andrejus Savčenka. Jo išdėliota trasa tapo iššūkiu ne vienam dalyviui: manevruojant ant slidžios dangos tarp išdėstytų pilonų, ne vienam teko pasukti galvą, kaip greičiau apvažiuoti išdėstytus pilonus bei neišslysti už trasos ribų. „Iš patyrusių dalyvių niekas nesuklupo, galbūt kažkam tik nepavyko parodyti geriausio rezultato. Trasa turi būti įdomi ir pakankamai sudėtinga. Jeigu vairuotojas nori vadintis geriausiu Lietuvoje, jis turi būti to vertas. Svarbiausia čia, kaip ir kelyje – greitai mąstyti“, – kalbėdamas apie trasų dėliojimo principus, pabrėžė A. Savčenka. Instruktorius pridūrė, kad ant slidžių autodromo paviršių išdėliotose trasose puikiai pasirodė „Toyota C-HR“ esančios elektroninės stabilumo kontrolės – jos išgelbėjo ne vieną dalyvį nuo apsisukimo ar dar didesnių problemų. Susumavus teorijos etape ir praktiniame važiavime pasiektus rezultatus, geriausio Klaipėdos vairuotojo vardą gavo ne pirmą kartą konkurse dalyvaujantis Darius Jonaitis. Jis nebuvo greičiausias prie automobilio vairo, nebuvo ir tiksliausias atsakinėdamas į teorijos klausimus, tačiau abiejose rungtyse buvo labai arti lyderių. „Dalyvauju nuo pat pirmųjų konkursų, dažniausiai būnu finale. Aukščiausia pasiekta vieta – penkta, 2015-aisiais. O šiemet – bus matyti, visada tikimės geriausio“, – sužinojęs rezultatus, kalbėjo patyręs vairuotojas. Jis daug laiko praleidžia prie automobilio vairo, mat gyvena Mažeikiuose, o dirba Druskininkuose ir tarp šių dviejų miestų keliauja po kartą kiekvieną savaitę. Paklaustas, ar ruošėsi šiam konkursui, jis atsakė neigiamai, tačiau prieš finalą tikino pagilinsiantis savo žinias. Savaitgalį – atranka ir finalas Artėjantis savaitgalis „Geriausio Lietuvos vairuotojo“ konkurso organizatoriams bus itin intensyvus. Rugsėjo 23 d. Šiaulių darbo rinkos mokymo centro autodrome vyks trečiasis konkurso atrankos etapas, kuriame paaiškės dar 7 finalininkai, o 24 dieną toje pačioje vietoje vyks ir pats finalas. Jo metu iš 21 dalyvio bus išrinktas vienintelis, galėsiantis didžiuotis „Geriausio Lietuvos vairuotojo 2017“ titulu. Registruotis į paskutinį atrankos etapą galima šiuo adresu: www.bit.ly/GLV2017.