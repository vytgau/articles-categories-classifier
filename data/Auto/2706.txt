Naujojo „Audi A8“ pasaulinė premjera įvyks „Audi Summit“ metu Barselonoje liepos 11 d., o iki to laiko gamintojai atskleidžia vis daugiau naujojo modelio detalių. Naujajame „Audi A8“ sumontuota visiškai nauja elektromagnetinė aktyvi pakaba, kuri valdo kiekvieną ratą atskirai ir akimirksniu prisitaiko prie kelio dangos. Ties kiekvienu ratu yra 48 voltų sistemos maitinamas elektros variklis, taip pat pakaba turi papildomus dantračius, uždarame korpuse esančią titano torsioninę siją ir svirtį, kurie per traukes pakabai perduoda iki 1100 Nm sukimo momentą. Prabangaus sedano priekyje sumontuota kamera stebi priekyje esančius kelio nelygumus ir iš anksto nustato aktyvios pakabos režimą. Dar prieš privažiuojant blogo kelio atkarpą, „Audi“ išankstinio numatymo sistema siunčia signalą, kokia turi būti pakabos eiga, todėl nelygumai sugeriami be uždelsimo ir iš esmės eliminuojant bet kokias vibracijas ir smūgius. Kamera apie priekyje esančią kelio dangą nuolatos siunčia informaciją 18 kartų per sekundę, o šis sudėtingas procesas įvyksta vos per kelias milisekundes. Gaunama informacija apdorojama elektroniniame valdymo bloke, kuris itin tiksliai nustato pakabos elementų veikimą praktiškai realiu laiku. O kartu su itin tiksliai veikiančia pneumatine „Audi A8“ pakaba, pažangi sistema užtikrina geresnes prabangaus sedano važiavimo galimybes, maksimalų komfortą derinant su itin dinamiškomis važiavimo savybėmis. Be to, aktyvi pakaba sumažina kėbulo pasvyrimus posūkiuose ir siūbavimą įsibėgėjant ir stabdant. Taip pat novatoriška dinamiškų savybių ir visų vairuojamųjų ratų sąveika leidžia išvengti kompromiso tarp tikslaus valdymo ir stabilumo: valdymo savybės yra sportiškos ir tikslios, tuo pačiu užtikrina ir puikų važiavimo stabilumą – vairo sistema veikia komfortiškai ir itin tiksliai, o „Audi A8“ apsisukimo spindulys yra mažesnis nei „Audi A4“. Drauge su „Audi pre sense 360˚“ saugumo sistema, „Audi A8“ aktyvi pakaba užtikrina naujos kartos aukščiausio lygio pasyvų saugumą. Ši sistema naudoja jutiklius, susietus su pagrindiniu vairuotojo pagalbinės sistemos valdikliu, ir nustato galimo susidūrimo pavojų. Važiuojant didesniu kaip 25 km/val. greičiu ir iškilus šoninio susidūrimo pavojui, aktyvi pakaba per pusę sekundės iki 80 milimetrų kilsteli tos pusės automobilio šoną. Taip smūgio jėga nukreipiama į tokias tvirčiausias sedano kėbulo vietas kaip statramsčiai ir slenksčiai, iki 50 procentų, palyginti su automobiliu kurio kėbulas nepakeliamas, sumažinant keleiviams tenkančias apkrovas.