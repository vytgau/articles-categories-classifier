Vilčių nededa Pernai trečiajame „Autoplius.lt Fast Lap“ etape D. Matijošaitis vos išvažiavęs į „Auto24Ring“ trasą tapo jos rekordininku. Nepraėjus nė minutei po tokio greito važiavimo jo sofistikuotas „Mitsubishi Xtra“ jau degė atvira liepsna. Laimei nukentėjo tik technika, o 1 min. 14,825 sek. rekordas liko nepaliestas. Šeštadienį jis vėl važiuos į tą pačią trasą su atkurtu ir patobulintu automobiliu. Ir šios, ir Kačerginės „Nemuno žiedo“ rekordininkas perspėja, kad nenori vaidinti kuklaus, tačiau daug vilčių į degančio rekordo pagerinimą nededa. „Kaip visada rekordui reikia idealių oro sąlygų, idealiai sureguliuoto automobilio ir neklystančio vairuoto. Nesu šamanas ir dėl oro negaliu garantuoti. Automobilis nuo praėjusių metu gerokai pasikeitė, nes jame sumontuota nauja važiuoklė. Visgi pernai Pernu trasoje turėjome daug bandymų ir galimybių sureguliuoti automobilį pagal save. Šiemet su atnaujintu automobiliu šioje trasoje dar nevažiavom. Jei bent priartėsiu prie savo rekordo, laikysiu tai labai geru rezultatu“, – visus būsimo važiavimo užkulisius atskleidžia D. Matijošaitis. Naujas amplua Savaime suprantama, tiek Jonas Poškus, tiek D. Matijošaitis prieš savo rekordinius važiavimus pernelyg optimistiškomis prognozėmis nesišvaistė. Tačiau pastarasis likus mažiau nei savaitei iki lenktynių Estijoje pateikė dar didesnę intrigą. Savo feisbuke lenktynininkas pranešė, kad važiuos ne tik „Time Attack“ rungtyje, bet dalyvaus ir azartiškose „Wolf Race“ lenktynėse. „Seniai jau brendo tokia mintis, o pernai ji jau buvo labai rimta. Tik kažkaip nerasdavome laiko nupūsti dulkių nuo „proso“ („Honda Civic“, – red. past.). Jaučiu sentimentus šiam automobiliui. 2013 metais su juo laimėjau čempionatą ir trumpam grįžau į ralį. Nuo to laiko taip ir stovi garažo kampe“, – apie sudėtingus žmogaus ir technikos santykius pasakoja jis.  D. Matijošaitis paaiškina, kad visas dėmesys iki šiol buvo skirtas „Mitsubishi Xtra“ tobulinimui ir bandymams. Prieš pat šį pokalbį lenktynininkas spėjo nuvažiuoti vieną ratą „Nemuno žiede“, tačiau automobilis elgėsi kaip dėmesio nesulaukusi antroji pusė. „Tik išvažiavus į trasą, išlindo elektriniai ožiai. Reikės sutvarkyti ir bandyti pirmą kartą pramankštinti sustingusius „Honda Civic“ kaulus“, – apie savo startą konkurencingiausioje R2000 klasėje kalba jis. Tiesioginė transliacija Pirmąkart visoje „Wolf Race“ lenktynių istorijoje jas bus galima stebėti gyvai iš bet kurio planetos taško. Tiesiogiai trasoje vykstančias batalijas fiksuos net 8 kameros, o važiavimus ir jų užkulisius komentuos žodžio nei kišenėje nei kur kitur neieškantys „Autoplius.lt Fast Lap“ komandos vyrai Giedrius Čenkus ir Karolis Birgilas. Antrasis varžybų etapas vyks birželio 17 dieną Pernu „Auto24Ring“ trasoje, Estijoje. Sezoną sudaro keturi etapai – du Lietuvoje, du užsienio trasose.