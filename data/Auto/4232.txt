„Festivalio miestelyje veiks visa žiūrovams reikalinga infrastruktūra. Bus galima labai patogiai atvykti ir išvykti bet kuriuo metu. Žiūrovai galės ir nuolat matyti pralekiančius lenktyninius automobilius, ir mėgautis įvairiausiomis pramogomis“, – sakė „Halls Winter Rally“ direktorius Ramūnas Kliunka. „Halls“ festivalio miestelyje bus galima pasišildyti prie laužų, paskanauti įvairių patiekalų, gyvai išgirsti naujausią informaciją iš ralio trasų. Šiais metais žiūrovai galės išmėginti jėgas padangų slalomo, virvės traukimo, regbio kamuolių ir pasagų mėtymo rungtyse, pažaisti diskogolfą ar lankinį. Pirmąsyk žiūrovams skirtoje zonoje veiks vaikų pramogų erdvė. Mažieji žiemos linksmybių gerbėjai šildomoje palapinėje galės sudalyvauti piešinių konkurse, pažaisti smiginį, išmėginti 3D akinius. Vaikai taip pat galės pajodinėti ant ponio ir pamatyti kinkinių šunų pasirodymą, susipažinti su Robotikos mokyklos programa, stebėti stulbinantį chemikų šou. „Halls Winter Rally“ yra kolegų, bičiulių ir visos šeimos festivalis, todėl šiais metais didžiulį dėmesį skiriame mažiesiems žiūrovams“, – sakė R. Kliunka. Daug dėmesio bus skirta edukacinei programai. Festivalio miestelio svečiai galės apžiūrėti specialiosios paskirties ugniagesių gelbėtojų transporto priemonę su manipuliatoriumi, susipažinti su technikos galimybėmis. Lietuvos automobilių kelių direkcijos prie Susisiekimo ministerijos iniciatyva „Halls“ festivalio miestelyje įsikurs palapinė, kurioje specialistai supažindins su akcija „Mes už saugų kelią!“, pasakos apie vairavimą žiemą ir saugaus eismo taisykles. „Halls Winter Rally“ vyks sausio 27-28 dienomis Utenos ir Molėtų apylinkėse. Penktadienį vyks lenktynės naktiniuose greičio ruožuose, šeštadienį žiūrovų lauks varžybos dienos metu, apdovanojimų ceremonija ir nemokamas koncertas Utenos daugiafunkciame centre.