„Prieš sėdant prie vairo paprastai nuo langų nugremžiamas ledas bei nuvalomas sniegas išorėje, vidų paliekant neapibrėžtam laikui, neva šildytuvas nupūs. Tačiau tai prilygsta išvažiavimui į gatvę užrištomis akimis. Juk per užrasojusius langus nesimato viso vaizdo priekyje, nelabai kas matosi ir per šoninius bei galinio vaizdo veidrodėlius. Tokiomis sąlygomis vairuotojui sunku tinkamai vertinti momentinę situaciją bei saugiai manevruoti. Ypač sudėtinga situacija tokiais atvejais susidaro tamsiu paros metu“, – sako BTA Ekspertizių skyriaus vadovas Andrius Žiukelis. Labiausiai iš vidaus langai linkę rasoti tada, kai viduje ne tik daug drėgmės, bet ir nešvarumų bei dulkių, nes ant jų papildomai kondensuojasi drėgmė. Siekiant sumažinti drėgmės pritraukimą, langus iš vidaus būtina švariai nuvalyti specialiomis jų valymui skirtomis servetėlėmis. Dažniausia klaida, kurią daro vairuotojai – bandymas nuvalyti stiklą reikalingiausiose matomumui vietose iš vidaus braukiant ir bandant atšildyti juos rankomis. Žmogaus delnų šiluma atšildo langą, tačiau taip šildytos vietos linkę greičiau pasidengti drėgme. „Nekomfortiškas, tačiau dažnai efektyvus būdas sumažinti drėgmę salone – maždaug per porą centimetrų pradaryti automobilio langus ir įleisti šalto, sauso oro iš išorės, jei lauke sausiau nei viduje. Jis ištrauks dalį susikaupusios drėgmės automobilyje“, – sako A. Žiukelis. Žinoma, drėgme aptrauktus langus padeda nupūsti šildytuvas, tačiau būtina žinoti, kaip teisingai jį naudoti. Pirmiausiai patikrinkite, ar iš šildytuvo pučiamas oras nukreiptas teisinga kryptimi – tiesiai į langus.  „Svarbu žinoti, kad matomumui svarbiausią priekinį langą drėgmė aptraukia dažniausiai ir labiausiai. Dėl važiuojant susidarančio oro pasipriešinimo priekinio automobilio stiklo temperatūra išlieka žema, jai įtakos turi ir tai, jei lyja ar sninga. Todėl važiuojant svarbu neužmiršti šildyti jį iš vidaus, šildytuvo orą nukreipus tiesiai į stiklą“, – sako A. Žiukelis. Jeigu jaučiate, kad drėgmės salone yra daug ir sunku su ja susidoroti, medžiaginius kilimėlius pakeiskite guminiais – geriausiai kartu su privalomu padangų keitimu rudenį. Į pastaruosius kilimėlius neįsigeria sniegas, purvas, juos lengva nuvalyti ir nusausinti. Jei drėgmė kaupiasi po kilimėliais – pakiškite po jais nereikalingų laikraščių, kurie sutrauks vandenį. Prieš lipant į automobilį visada verta nusikratyti sniegą, vandenį nuo drabužių, batų. Dėl rasojančių langų gali būti kalti ir nekeisti salono oro filtrai. Gerai veikdami, jie neleidžia dulkėms iš lauko patekti į saloną ir taip apsaugo ne tik nuo nešvarumų, bet ir padeda išvengti drėgmės kaupimosi. Tačiau dauguma vairuotojų pamiršta apie šią detalę ir profilaktiškai nepasirūpina jos priežiūra. „Kiekvienas automobilio gamintojas yra numatęs skirtingą salono oro filtrų tarnavimo laiką. Apmaudu, bet nemaža dalis vairuotojų apie šiuos filtrus susimąsto tik atėjus rudeniui ar žiemai, kai pradeda „streikuoti“ salono šildymo sistema. Jei automobilio langai rasoja, o jūs neatsimenate, kada paskutinį kartą keitėte salono oro filtrus, labai gali būti kad tam atėjo laikas“, – sako A. Žiukelis. Pirmieji užsikimšusių filtrų požymiai – rasojantys langai arba labai silpnai pučiantis salono ventiliatorius. „Įvertinkite šį faktorių, nes jei salone susikaupę daug drėgmės, prastai veikianti vėdinimo sistema tiesiog nepajėgi išdžiovinti salono – būtent dėl to rasoja langai, o automobilio eksploatacija tampa labai pavojinga. Kartais tai prilygsta vairavimui užsimerkus“, – perspėja specialistas. Jei jaučiate, kad situacija nevaldoma, verta pagalvoti ir apie specialius drėgmės surinkėjus automobiliams. „Kas yra drėgmė automobilio salone, žino daugelis vairuotojų. Iš tiesų šios problemos prevencija geriausia rūpintis šiltuoju metų laiku – tada patogiau ir paprasčiau sumažinti drėgmės kiekį salone automobilį gerai išvėdinant. Tačiau paradoksas tas, kad problema visu aštrumu išryškėja būtent žiemą, o tuomet jau nuo langų viduje kartais tenka gremžti ir ledą. Primygtinai siūlau problemos neignoruoti, negalvoti, kad štai, vėl pavasaris ateis ir viskas bus gerai. Ne, nebus, tad skirkite laiko automobilio salono išsausinimui ir užsitikrinsite, kad problemoms kelią paprasčiau užkirsti, nei rūpintis, kaip jas išspręsti“, – įsitikinęs A. Žiukelis.