V. Žala ir S. Jurgelėnas 31 km ilgio greičio ruožą įveikė per 25 min. 51 sek. Greičiausi automobilių įskaitoje buvo Nasseras Al-Attiyah su Matthieu Baumeliu, vairuojantys naujausios kartos „Toyota Hilux“, trasoje užtrukę 21 min. 51 sek. „Tai buvo nervingas etapas. Vietomis kopos didokos – jose buvo pavojingų vietų, kur reikėjo pasisaugoti – kaip Saulius sako, tai „piktos“ kopos. Bet manau, kad šiame Dakare dar bus sunkesnių ruožų. Dabar svarbiausia užduotis bus išlaikyti šaltą galvą, nes kopos vietomis klastingos. Manau, įsivažiuosime, ir ryt (sekmadienį) bus ramiau“, – įspūdžius iš pirmo greičio ruožo vos finišavęs pasakojo V. Žala. Jis neslėpė nusistebėjęs „Toyota Hilux“ automobilio galimybėmis – jos gerokai lenkia anksčiau sportininko naudotą savadarbį visureigį. „Neįsivaizdavau, kad taip lengvai galima kilti į milžiniškas kopas. Įspūdinga trauka“, – žavėjosi lenktynininkas. Pirmasis greičio ruožas, nors yra trumpas ir galutinėje Dakaro įskaitoje didelės įtakos neturės, ne visiems baigėsi sėkmingai. Neįvertinę kopų, iš varžybų pasitraukė keli motociklininkai – vienas jų, Joaquimas Rodriguezas, po įspūdingo šuolio ir prasto nusileidimo buvo išgabentas sraigtasparniu. Viso pirmąją 2018-ųjų Dakaro maratono dieną lenktynininkai turėjo įveikti 272 km – 241 km truko pervažiavimas nuo Limos iki starto prie Pisko, o 31 km – greičio ruožas šio miesto apylinkėse. Automobilių įskaitoje važiuojantis Antano Juknevičiaus ir Dariaus Vaičiulio ekipažas užėmė 44-ą vietą, o Benedikto Vanago ir Sebastiano Rozwadowskio 16.30 val. vietos laiku (23.30 val. – Lietuvos) dar nebuvo pasiekęs finišo. Vienintelis motociklų įskaitoje startuojantis lietuvis Balys Bardauskas pirmame greičio ruože buvo 102-as. Sausio 7 dieną, sekmadienį, Dakaro dalyvių laukia 278 kilometrų etapas, iš kurių 267 sudarys greičio ruožas. Praktiškai visas jis – bekelėje, smėlio kopose. Nors Dakare paprastai pirmi startuoja motociklininkai, tada – keturračių vairuotojai ir tik po jų – automobilių ekipažai, antrame etape starto tvarka bus kita. Pirmieji startuos automobilių ekipažai – tai organizatorių siurprizas, skirtas patikrinti šturmanų navigacinius sugebėjimus, kadangi prieš save jie nematys motociklininkų paliktų vėžių.