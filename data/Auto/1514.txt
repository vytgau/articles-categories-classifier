Naujasis „Harley-Davidson Sport Glide“ buvo sukurtas kaip agresyvus „custom“ tipo motociklas su greitai nuimamais aptakais ir daiktadėžėmis. Anot gamintojo, motociklas idealiai pritaikytas kelionėms, laisvalaikiui ir susisiekimui. Universalus „Sport Glide“ puikiai prisitaiko gatvėse, tačiau yra pasiruošęs trumpoms ir ilgoms savaitgalio kelionėms. Tai yra devintasis ir naujausias „Harley-Davidson Softail“ serijos modelis. Motociklas yra vienas iš 100 išskirtinių modelių, kurios „Harley-Davidson“ užsibrėžė pristatyti iki 2027 metų. „Sport Glide“ derina stiliaus ir technologijų kombinaciją. Lengvas „Sport Glide“ sukurtas ant „Softail“ bazės, todėl yra tikslus ir lengvai valdomas. Tuo tarpu galingas „Milwaukee-Eight 107“ variklis suteikia didelį sukimo momentą ir pagreitį. Motociklą bus galima rinktis iš trijų ryškių spalvų: „Vivid Black“ juodos, „Twisted Cherry“ tamsiai raudonos ir „Silver Fortune“ sidabrinės. „Dėl naujosios „Softail“ platformos „Sport Glide“ suteikia motociklininkui įkvepiančią dinamiką. Modelis tinkamas tiek transportui, tiek kelionėms. Jis pagamintas kaip „custom“ stiliaus motociklas, todėl jo dizainas simbolizuoja modernų galios ir stiliaus derinį“, – modelį pristato „Harley-Davidson“ vyriausiasis produktų vadovas Dave‘as Latzas.  „Sport Glide“ šiuolaikiškai atspindi visą „Harley-Davidson“ dizaino filosofiją. Pavyzdžiui, naujuose aptakuose galite pastebėti ikonišką šikšnosparnio liniją iš „Touring“ modelių serijos. Tačiau patys aptakai yra mažesni ir taip sukuria kompaktišką bei sportišką formą. „Mantis“ ratai yra pirmieji pagaminti „Harley-Davidson“ gamykloje. Stipinai nuo ašies iki ratlankio sukuria dinamišką formą, todėl net motociklui stovint vietoje atrodo, kad ratai sukasi. Šį efektą dar labiau sustiprina aptakų, daiktadėžių ir nupjautų išmetimo vamzdžių forma“, – pasakoja „Harley-Davidson“ dizaino padalinio viceprezidentas Bradas Richardsas. Naujojo „Sport Glide“ aptakai sukurti taip, kad nukreiptų vėją nuo motociklininko galvos ir krūtinės. Jie prie šakės pritvirtinti specialiais laikikliais, kurie užsideda ir nusiima greitai ir lengvai. Ieškantys dar didesnės apsaugos nuo vėjo, vietoje 1,5 colio aukščio stiklo gali rinktis 5,5 colio „Light Smoke“ stiklą iš originalių „Harley-Davidson“ aksesuarų. Naujos tvirtos ir rakinamos daiktadėžės sukurtos siekiant formai suteikti glotnumo. Jas labai lengva pakrauti ir iškrauti, o atidaryti galima ir viena ranka. Specialūs amortizatoriai užtikrina, kad jos užsidarytų ir atsidarytų švelniai. Dėl vidinio prisegimo mechanizmo daiktadėžes galima nuimti per per kelias sekundes. Iš viso jos talpina 25,5 litrus krovinio. Taip pat galima uždėti papildomas daiktadėžes ant galinio atlošo, bagažo ar „Tour-Pak“ laikiklio. Visi turi patentuotą „HoldFast“ laikiklių sistemą, kuri leidžia per kelias akimirkas „Sportglide“ nurinkti iki pat minimalistinės jo „cruiser“ tipo formos. Plati ir patogi sėdynė kartu su į priekį „išneštais“ pakojais sukuria priimtiną daugeliui sėdėseną. Sėdynės aukštis siekia tik 652,7 milimetrus. Priekyje „Daymaker“ LED žibintus juosia firminis LED žiedas. Galinės šviesos ir posūkių signalai taip pat yra su ryškiomis LED lemputėmis. Standartinėje įrangoje jau yra USB įkrovimo jungtis, beraktė užvedimo ir „Harley-Davidson Smart Security“ sistemos. Apversto tipo šakės kartu su reguliavimo sistema sukietino priekinę motociklo pakabą. Taip gamintojai užtikrino preciziškesnį valdymą, stabilumą ir stabdymą kartu su ABS. „Sport Glide“ komplektuojamas kartu su naujaisiais „Mantis“ lengvo lydinio 18 ir 16 colių ratais, kurie apauti „Michelin Scorcher 13“ padangomis. Motociklas taip pat turi visiškai naują „Softail“ viengubą galinį amortizatorių, kurio eigą galima reguliuoti specialia rankenėle po sėdyne. Dėl to labai patogu pritaikyti pakabą optimaliam darbui ir valdymui pagal krovinį ir keleivį. Naujasis „Milwaukee-Eight 107“ variklis visiems „Harley-Davidson“ motociklams įpūtė šviežią galios ir pažangos gūsį, todėl neaplenkė ir „Sport Glide“ modelio. Dvigubi balansyrai eliminavo vibraciją žemomis apsukomis, tačiau motociklininkas gali pajausti variklio charakterį didesniais greičiais. Variklis kartu yra ir tvirtos konstrukcijos dalis, todėl jis sutvirtina važiuoklę ir leidžia motociklininkui dar geriau pajausti jėgainę. Alyva tiksliai aušina karščiausias variklio dalis ir tai prisideda prie motociklininko ir keleivio komforto. 2-1 tipo išmetimo vamzdis pakeltas kiek aukščiau, todėl leidžia drąsiau įveikti posūkius ir sukuria sportiškumo įspūdį. Akseleratorius valdomas elektroniniu būdu, todėl greičio palaikymo sistema jau yra standartinėje įrangoje. Ieškantys dar daugiau galios, gali rinktis „Screamin‘ Eagle Performance“ patobulinimų paketus. „Sport Glide“ gali turėti visus juos: nuo pirmo lygio „Screamin‘ Eagle Performance paketo, kuris pagerina įsiurbimo ir išmetimo parametrus, iki ketvirtojo lygio paketo, kuris padidina variklio darbinę galią iki 114 kubinių colių.