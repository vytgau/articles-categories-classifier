Interviu savaitraščiui „Der Spiegel“ Matthias Muelleris pareiškė nesuprantąs, kodėl Vokietijoje kyla toks triukšmas dėl vadovų užmokesčio. „Tai labai daug emocijų keliantis klausimas“, – pastebėjo M. Muelleris, kurio užmokestis 2017 metais šiek tiek viršijo 10 mln. eurų ir buvo 40 proc. didesnis negu metais anksčiau. Jo užmokestis buvo padidintas, nes didžiausia Europos automobilių gamintoja sugrįžo į pelno lygius, kurių nebuvo pasiekusi nuo 2015 metų, kai „Volkswagen“ pripažino, jog milijonuose dyzelinių automobilių buvo įrengusi programinę įrangą, kuri klastojo laboratorinių taršos bandymų rezultatus, ir visame pasaulyje sukėlė skandalą, pramintą dyzelgeitu. Šis skandalas automobilių gamybos grupei iki šiol atsiėjo daugiau kaip 25 mlrd. eurų. Pasak M. Muellerio, vadovo užmokesčio dydį visų pirma lemia įmonės svarba nacionalinei ekonomikai, taip pat vadovui tenkanti atsakomybė ir rizika. „Iš esmės viena koja visada esi kalėjime“, – pareiškė jis žurnalui. „Atsižvelgiant į šią atsakomybę, mūsų atlyginimas yra pagrįstas“, – pridūrė jis. Dėl „dyzelgeito“ laisvės atėmimo bausmę Jungtinėse Valstijose jau atlieka du buvę „Volkswagen“ darbuotojai. Be to, JAV valdžios institucijos yra pareiškusios kaltinimus keliems vadovaujantiems „Volkswagen“ darbuotojams. Nors dyzelinių automobilių pardavimai sumažėjo, vartotojai, regis, jau primiršo skandalą, tad „Volkswagen“ pernai pasiekė pardavimų rekordą ir gavo 11,4 mlrd. eurų grynąjį pelną. M. Muelleris taip pat priminė, kad „Volkswagen“ grupė neseniai pakeitė darbo užmokesčio struktūrą, ir pažymėjo, kad pagal senąsias taisykles jis pernai būtų uždirbęs 14 mln. eurų. „Taigi atsisakiau didelės sumos“, – pabrėžė jis. Konsultacijų įmonės „HKP Group“ atliktas tyrimas parodė, kad tarp daugiausiai uždirbančių Vokietijos įmonių vadovų M. Muelleris pernai užėmė tik penktą vietą. Pirmoje vietoje buvo programinės įrangos milžinės SAP vadovas Billas McDermottas, uždirbęs kiek daugiau nei 21 mln. eurų, o antroje vietoje buvo prabangių automobilių gamintojos „Daimler“ vadovas Dieteris Zetsche (Diteris Cetšė), namo nusinešęs 13 mln. eurų.