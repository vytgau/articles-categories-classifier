Stebėjimo kameros užfiksavo, kaip vairuotojas, bandydamas pasprukti iš įvykio vietos, maždaug 70 metrų privertė bėgti į jo vairuojamą triratį įsikibusį policininką. Galop policininkas pargriuvo, o triratis pervažiavo jo koją. Šis incidentas įvyko Ingšango apygardoje Rytų Kinijos Anhujaus provincijoje. Tuo metu eismą kelyje kontroliavęs policininkas, vardu Wang Yongsheng, pastebėjo degant raudonam šviesoforo signalui sankryžą kertantį triratį. Sustabdęs eismo taisyklių pažeidėją, policininkas paprašė pateikti dokumentus. Kadangi reikiamo pažymėjimo motociklininkas neturėjo, policininkas ketino paprašyto jo vykti į policijos nuovadą, kur būtų atlikta detali patikra. Prie triračio vairo sėdėjęs asmuo tai daryti atsisakė ir pamėgino pasprukti. Jį sustabdyti mėginęs policininkas dar kurį laiką buvo priverstas bėgti įsikibęs į transporto priemonę. Deja, triratis važiavo per greitai, kad policininkas būtų galėjęs su juo suspėti. Motociklininkui didinant greitį, įsikibusio policininko kojos jau nebesiekė asfalto. Dar po kelių metrų pareigūnas buvo nublokštas ant grindinio, o triratis pervažiavo jo koją. Policininkas buvo skubiai nugabentas į ligoninę. Jam buvo nustatytas menisko pažeidimas. Motociklininkas buvo sučiuptas už dešimties kilometrų nuo įvykio vietos ir nugabentas į areštinę.