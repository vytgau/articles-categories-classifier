Yra keletas patarimų, kaip neįsigyti „lėlės“, tačiau 100 proc. apsaugos nuo sukčių nėra. VIN Kiekvienas automobilis turi savo unikalų VIN kodą. Specialistai pataria, kad būtent pagal šį kodą reikėtų rasti visą įmanomą informaciją apie automobilį. „Yra mokami puslapiai, kur galima gauti gana išsamią informaciją apie automobilį pagal VIN kodą. Manau tikrai nereikėtų pagailėti kelių ar keliolikos dolerių ir sužinoti, kas tai per automobilis. Kita vertus pardavus tokią mašiną, tai bus paskutinis automobilis, kurį parduos pardavėjas. Pastebime, kad pardavėjai jau stengiasi atstatyti automobilius pagal visus reikalavimus“, – sako UAB „Kauno techninės apžiūros centras“ vadovas Gintaras Ciegis. „Būtina tikrinti VIN numerius, nes aukcionuose automobilis nufotografuojamas geresniu kampu ir nuperkamas. Buvo atvejų, kai patikrinus VIN numerį paaiškėjo, kad automobilis aukcione parduodamas jau antrą kartą – kažkas nupirko, pagražino ir vėl pardavė aukcione. Paaiškėjo, kad pirmame aukcione automobilis buvo parduodamas kaip visiškas metalo laužas. Tačiau vėliau jis buvo išvalytas, netgi kiek padažytas“, – pasakoja automobilių servisų tinklo „Flix-Auto“ Kauno padalinio vadovas Vytautas Paškauskas. Taip pat patariama pirkti tokį automobilį, kurį pardavė JAV draudimo kompanija – taip yra mažiau šansų, kad po avarijos automobiliui buvo kažkas daryta. Teoriškai saugiau pirkti tokį iš JAV atvarytą automobilį, kuris jau užregistruotas. Tai reiškia, kad jis sėkmingai įveikė tiek ekspertizės, tiek techninės apžiūros barjerus. „Jei žmogus nusipirks „lavoną“, kuris jau užregistruotas, tai bus mūsų darbo brokas. Tikiuosi, kad tokių atvejų nebus. Jei automobilis perkamas be techninės apžiūros, bet atitikties įvertinimo, kuris reikalingas automobiliams iš JAV, tai reikia, kiek įmanoma, sužiūrėti automobilio istoriją“, – sako G. Ciegis. Ekspertizės metu tikrinami, ar žibintai atitinka ES reikalavimus. Taip pat prašoma ratų suvedimo pažymos. Tiesa, kėbulo geometrijos matavimų nereikalaujama. Nuotraukos Ne paslaptis, kad absoliuti dauguma automobilių iš JAV į Lietuvą atkeliauja po eismo įvykių. Dar vienas svarbus ginklas su sukčiais – nuotraukos. Specialistai pataria primygtinai reikalauti nuotraukų darytų tuomet, kai automobilis buvo dar nesuremontuotas ir užfiksuotas iškart po autoįvykio. „Tie, kas perka brangesnius automobilius, visuomet turėtų reikalauti nuotraukų, kaip automobilis atrodė po avarijos. Kiek žinau, dauguma žmonių taip ir daro“, – sako V. Paškauskas. Tačiau pastebima, kad kuo toliau, tuo sunkiau gauti sudaužyto automobilio nuotraukas. „Paprastai nuotraukos ir po automobilio išlieka, tačiau mes pastebime, kad jų išlieka vis mažiau“, – konstatuoja G. Ciegis. „Žinoma, galima pastebėti neoriginalias virinimo siūles. Galima pastebėti tam tikrus defektus, tačiau absoliuti dauguma detalių užsidengia apsaugomis, apdailos detalėmis. Pavyzdžiui, kaip matyti, ar keistas stogas, jei jis visas iš vidaus uždengtas, o iš išorės kokybiškai perdažytas? Jei darbai atlikti kokybiškai, tai konstatuoti defektus neišardžius automobilio labai sudėtinga. Todėl tik iš nuotraukų galima spręsti, ar nebuvo pažeisti svarbūs taškai, ar nebuvo keisti ketvirčiai“, – sako V. Paškauskas. Kaip patikrinti automobilį pagal VIN numerį skirtingose šalyse, galite sužinoti galite paspaudę čia.