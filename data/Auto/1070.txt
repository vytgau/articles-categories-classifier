Degalinių tinklas „Circle K“ pranešė, kad iki 2020 m. savo degalinėse pastatys 60 greitojo įkrovimo stotelių (keturias ir Lietuvoje). O „Toshiba“ 2019 m. nori pradėti masinę per 6 min. įkraunamų baterijų gamybą – jos leistų po 6 min. įkrovimo nuvažiuoti daugiau kaip 300 km, pasakojama LRT RADIJO laidoje „Ryto garsai“. 2017-aisiais ne viena valstybė ar didmiestis prabilo apie konkrečias datas, kada jų gatvėse turėtų nebelikti automobilių su vidaus degimo varikliais. Gamintojai taip pat visą savo laiką skiria hibridinių ar elektra varomų automobilių kūrimui bei technologijos tobulinimui. Jau tada svarbiausių automobilių parodų ryškiausios šviesos krypo į gamtai draugiškesnes transporto priemones. Iki šiol ryškiausias elektromobilių vėliavnešys buvo JAV kompanija „Tesla“ – ji užsibrėžusi didelius tikslus užkariauti didžiausią automobilių rinką Kiniją, keliuose žemynuose pastatyti baterijų gamyklas. Tačiau atrodo, kad kitos kompanijos ėmė stipriai kvėpuoti „Teslai“ į nugarą. Pavyzdžiui, Švedijos „Volvo“ tapo pirmuoju tradicinių automobilių gamintoju, pranešusiu, kad ketina nuo 2019 m. nebegaminti vidaus degimo varikliais varomų automobilių. Japonijos „Toyota“ ambicijomis taip pat nenusileidžia – 2019 m. planuoja pradėti masinę elektromobilių gamybą Kinijoje. Ekspertai juokauja, kad siekiama kiekvieną kiną aprūpinti elektromobiliu. Toks tikslas ambicingas, bet užtikrintų bet kuriai kompanijai neįtikėtiną sėkmę, nes Kinija – didžiausia automobilių rinka pasaulyje. Įsitvirtinai ten – šluostai nosis konkurentams. Degalinių tinklas „Circle K“ pranešė, kad, bendradarbiaudamas su keliais automobilių gamintojais, iki 2020 m. savo degalinėse pastatys 60 greitojo įkrovimo stotelių, keturios iš jų turėtų atsirasti ir Lietuvoje. „Toshiba“ 2019 m. planuoja pradėti masinę per 6 min. įkraunamų baterijų gamybą. Šios ličio titano baterijos leistų po 6 min. įkrovimo nuvažiuoti daugiau kaip 300 km. Jos jau dabar naudojamos kai kuriuose elektriniuose dviračiuose ir Japonijos rinkai skirtuose elektromobiliuose. Tačiau, pasak specialistų, tokių elektromobiliams skirtų baterijų gamyba paspartintų prekybą ir pačiais elektromobiliais. Žinoma, reikia nepamiršti ir pačios Kinijos gamintojų, kurie taip pat nori užpildyti savo rinką elektromobiliais. Vienas didžiausių Kinijos valstybinių automobilių gamintojų „Beijing Automative Group“ gruodį pranešė, kad iki 2025 m. palaipsniui atsisakys vidaus degimo variklių. Iki 2020 m. jų nebeliks Pekine, o vėliau – ir visoje Kinijoje. Beje, šalies valdžia planavo jau šiemet įvesti sudėtingą kvotų sistemą, kuri numatytų, kiek iš kiekvienos gamyklos turi išriedėti elektromobilių. Tačiau Vokietijos bei kitų šalių gamintojai dėl to labai susirūpino – nespės pasiruošti išaugusioms išlaidoms bei krisiančiam pelnui, todėl Kinijos valdžia sutiko atidėti sprendimo įsigaliojimą iki 2019 m. Visose šiose elektromobilių lenktynėse Europa pasijuto šiek tiek atsiliekanti. Už energetiką atsakingas eurokomisaras Marošas Šefčovičius perspėjo, kad Europa privalo pradėti gaminti elektromobilių baterijas, kitaip stipriai atsiliks nuo JAV ir Kinijos. Jis sakė, kad dabar pagrindinis tikslas turi būti kuo greičiau į gatves išvaryti daugiau alternatyvia energija varomų transporto priemonių. O tai bus bandoma pasiekti ir skyrus 2 mlrd. eurų moksliniams tyrimams šioje srityje. Neatmetama mintis ir įvesti kvotas gamintojams. Štai dėl to specialistai sako, jog šie metai bus itin įdomūs elektromobilių rinkoje, nes visi gamintojai suplukę tobulins technologijas, kad 2019 m. vairuotojams pristatytų daugiau transporto priemonių, kurios būtų patogios, o vienu įkrovimu nuvažiuotų kilometrų skaičius nenusileistų vidaus degimo varikliais varomiems automobiliams. Be to, svarbi ir išvaizda – norima įtikti įvairiam skoniui. Žinoma, kaina taip pat turėtų būti įkandama vidutiniam vairuotojui. Vis dėlto kol kas didžiausia problema – infrastruktūros stygius. O elektromobilių pardavimai kol kas labiausiai džiugina Norvegijoje. Čia kas antras parduodamas naujas automobilis – hibridinis arba varomas elektra. Keista gal tik tai, kad pati Norvegija – daugiausia naftos išgaunanti valstybė Vakarų Europoje. Vis dėlto hibridus ar elektromobilius perkantiems norvegams šalis negaili lengvatų. Perkantys elektromobilį nemoka beveik jokių mokesčių, gali nemokamai važinėti mokamais keliais, keltis keltais, važiuoti autobusams skirtomis juostomis ir nemokėti už stovėjimą viešose aikštelėse.