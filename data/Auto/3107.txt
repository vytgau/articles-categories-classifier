Šiaurės Amerika tebėra didžiausia „Honda“ rinka pagal automobilių prekybos apimtis (1,968 mln. vienetų). „Honda Accord“ ir „Civic“ modeliai leido bendrovei dominuoti sedanų segmente, daugiau nei ketvirčiu augo CR-V bei HR-V modelių pardavimai. Tiesa, planuojama, jog 2017 finansiniais metais Amerika lyderio pozicijas užleis Azijos šalims. Jau per praėjusius finansinius metus koncerno automobilių pardavimai Rytuose didėjo 14 proc. iki 1,96 milijono vienetų. Viena pagrindinių priežasčių – sparčiai augantis „Honda“ populiarumas Kinijos rinkoje. Išaugusi šalies vidurinioji klasė darosi reiklesnė rinkdamasi automobilius, daugiau dėmesio skirdama dizainui bei pažangioms technologijoms. Todėl šalyje stebimas aukštesniojo segmento automobilių prekybos augimas. Per pirmus keturis kalendorinių 2017 metų mėnesius „Honda“ Kinijoje jau pardavė 415 tūkst. automobilių – penktadaliu daugiau nei per tą patį laikotarpį praėjusiais metais. Pernai Kinijoje „Honda“ viso pardavė 1,25 milijono automobilių. Nors koncerno pardavimai Europoje išlieka stabilūs, „Honda“ sparčiai populiarėja Rytų ir Šiaurės Europoje. Lietuvoje šios markės pardavimai praėjusiais metais didėjo 40 procentų. Šiemet Europoje pristatytas dešimtosios kartos „Honda Civic“ modelis, iki metų pabaigos šalių rinkas pasieks ir naujasis „Honda CR-V“ visureigis.