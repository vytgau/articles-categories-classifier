„Tikimės ten surengti keletą itin naudingų treniruočių ekstremaliomis sąlygomis ant labai įvairios dangos, kur ganėtinai ne tik klampaus smėlio, žvyro, akmenų, bet ir įvairaus sudėtingumo skardžių“, - prieš išvyką kalbėjo vienas geriausių šalies automobilių ralio šturmanų Tomas Šipkauskas, kartu su kitais motociklininkais varžęsis ir pirmojo etapo batalijose šalia Ukmergės esančioje „Versmės“ trasoje. Kartu su Tomu į Karpatus išvyko Simonas Ramanauskas, Paulius Kairavičius, Audrius Klimas, Vytautas Jakutis ir dar du geriau kaip automobilių sporto meistrai pažįstami Ramūnas Čapkauskas ir Martynas Samuitis, kuriems, pasirodo, mielas ir motociklų sportas. „Šią grupės sportininkų išvyką į Karpatus ir ten jų rengiamas treniruotes vertinčiau kaip tiesioginį pasirengimą antrojo etapo lenktynėms, kurios birželio 28 – liepos 1 d.d. vyks Akmenėje (4X4 perimetras) ir varžyboms šalia jos esančiame Menčių karjere, - patikino Lietuvos automobilių sporto federacijos 4x4 komiteto pirmininkas ir šias varžybas rengiančios VšĮ „Bekelės fiesta“ vadovas Gediminas Grigaitis. – Tai sportininkams bus sunkiausias, o žiūrovams, žinoma, įdomiausias pirmenybių etapas, nes visureigių vairuotojų lauks net 60 val. truksiantis maratonas, per kurį jie turės įveikti apie 2000 km 4x4 perimetro maršrutą, besidriekiantį palei šalies valstybinę sieną.“ Maratoninių lenktynių dalyviai ir startuos, ir finišuos Naujojoje Akmenėje.  Šalia jos esančiame įspūdingame Menčių karjere 4X4 perimetro dalyviai kaip prologą čia įveiks specialųjį greičio ruožą ir iškart patrauks į greičiausiojo maršruto palei sieną paieškas. O nuo pat liepos 1-osios ryto Menčių karjerą drebins motorų gausmas, kuris netils iki pat bekelės maratono finišo. Visą dieną, keisdami vieni kitus, čia specialiai įrengtose trasose varžysis motociklininkai, keturračių ir bekelės monstrų vairuotojai, o žiūrovai, vairuojantys visureigius, galės ne tik pasitikrinti jėgas bei įgūdžius jiems įrengtoje trasoje, bet ir laimėti vertingų prizų. Patrauklus akiai reginys laukia ir automobilių sporto aistruolių. Nuo aukštų skardžių, tarsi savotiško amfiteatro, gamtos sukurto specialiai žiūrovams, atsiveria įspūdingiausi vaizdai.