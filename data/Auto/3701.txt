Gal tokie teiginiai ir skamba juokingai, bet primena, kiek daug dėmesio „Volvo“ inžinieriai skiria saugumui. Kad ir kokia efektyvi būtų prevencija, visiškai eliminuoti susidūrimų tikimybės neįmanoma. Deja, tada, kai bemaž dvi tonas sveriantis automobilis visu greičiu bloškiasi į it uola tvirtą objektą, visos pasaulio kameros, radarai ir jutikliai niekuo padėti negali. Dėl šios priežasties kiekvienas „Volvo“ automobilis išbandomas itin griežtais atsparumo smūgiams testais. Pavyzdžiui, ką tik Ženevos parodoje debiutavusio antrosios kartos XC60 modelio atsparumas buvo išbandytas paleidus automobilį ridentis nuo gana greitai važiuojančios platformos. Atliktas testas buvo nufilmuotas. Kaip rašoma svetainėje autoblog.com, didžiausią įspūdį daro tai, kad po kelių stiprių smūgių į stogą transporto priemonė išliko beveik nedeformuota tiek iš išorės, tiek iš vidaus. Vaizdo įrašas taip pat atskleidžia XC60 patvarumo charakteristikas atsitrenkus į stabilų barjerą. Per pirmąjį testą smūgis imituotas automobiliui važiuojant 56 km/val. greičiu. Galima pastebėti, kaip stipriai deformuojamas korpusas keleivio zonos srityje, tačiau kokia stabili išlieka apatinė automobilio konstrukcija, kad variklis, užuot pasidavęs į saloną, būtų sulaikytas. Vaizdo įraše taip pat užfiksuotas 64 km/val. važiuojančio automobilio avarijos testas. Automobilis iš pažiūros gerokai apgadinamas, tačiau deformuojamas taip, kaip numatyta: priekinė pakaba ir metalo lakštai atitrūksta ir salone niekas labiau nenukenčia. Kiekvienos avarijos metu akivaizdžiai matyti, kad kinetinė energija per kėbulą nukreipiama į visas puses, bet tik ne salono kryptimi. „Volvo“ komanda atkakliai laikosi viešai deklaruoto tikslo, skelbiančio, kad nuo 2020 metų nė vienas nauju šios markės automobiliu važiuojantis žmogus nežus ir nepatirs rimtų sužalojimų per galimus eismo įvykius. Ar Švedijos automobilių gamintoją lydės sėkmė, pamatysime ateityje, tačiau sprendžiant iš paskelbtų vaizdo įrašų, galima tikėtis puikaus rezultato.