Kaip rašoma gamintojo pranešime žiniasklaidai, „Nissan IMx KURO“ atspindi kompanijos pažangiojo mobilumo viziją – „Nissan“ siekio pakeisti visuomenės požiūrį į tai, kaip ateityje bus automobiliai varomi, valdomi ir integruojami į visuomenę. Šis automobilis sukurtas siekiant iliustruoti automobilio ir vairuotojo ryšį, kur automobilis tampa patikimu partneriu, su kuriuo galima keliauti saugiau, patogiau ir maloniau. „Nissan IMx KURO“ pasižymi „Nissan“ novatoriška „Brain-to-Vehicle“ (B2V) technologija. B2V interpretuoja vairuotojo smegenų signalus ir padeda vairuoti, o tuo pačiu metu automobilio autonominės ir mechaninės sistemos mokosi iš vairuotojo. „Visiškai elektrinė ir autonominė „IMX“ koncepcija atspindi „Nissan“ pažangiojo mobilumo strategiją, – teigia Jose Munozas, „Nissan“ atstovas. – Įgyvendindama „Nissan“ pažangiojo mobilumo strategiją, „Nissan“ įsipareigoja pakeisti būdą, kaip netolimoje ateityje žmonės bendraus su automobiliais ir kaip automobiliai bus integruojami į visuomenę.“ Pagrindinė „IMx“ KURO technologijos ypatybė yra naujesnė „ProPILOT“ sistemos versija, kuri apima autonominę automobilio kontrolę. Įjungus „ProPILOT“ vairavimo režimą sistema vairą įtraukia į prietaisų skydelį ir nulenkia visas sėdynes, kad vairuotojui būtų daugiau vietos, o keleiviai galėtų atsipalaiduoti ir mėgautis kelione. Įjungus rankinį vairavimo režimą, sistema vairą ir sėdynes grąžina į pradinę padėtį, o automobilio valdymas iškart perduodamas vairuotojui. „Nissan IMx KURO“ naudojama B2V technologija žada paspartinti vairuotojo reakciją ir padės sukurti nuolat prisitaikančius automobilius malonesniam vairavimui. Šis „Nissan“ laimėjimas pasiektas tiriant smegenų iškodavimo technologiją vairuotojo veiksmams nuspėti ir diskomfortui aptikti.  „Nissan“ B2V technologija yra pirmoji tokia sistema pasaulyje. Vairuotojas dėvi įrenginį, matuojantį smegenų bangų aktyvumą, kurį analizuoja autonominės sistemos. Numatydamos vairuotojo reakciją, sistemos gali imtis veiksmų, pvz., pasukti vairą arba sulėtinti automobilį nuo 0,2 iki 0,5 sekundės greičiau, nei vairuotojas, ir padaryti tai beveik nepastebimai. „Nissan IMx“ KURO elektrinis koncepcinis automobilis yra sukurtas ant naujosios „Nissan“ EV platformos, kuri skirta maksimaliam efektyvumui. Automobilio grindys yra visiškai plokščios, todėl salonas erdvus ir užtikrinamas didesnis vairavimo malonumas. Žemas svorio centras suteikia geresnį stabilumą, todėl tai įneš naujovių į miesto visureigių segmentą. „IMx“ KURO yra varomas dviem galingais automobilio priekyje ir gale esančiais elektriniais varikliais, taigi, tai yra visais keturiais ratais varomas automobilis. Kartu varikliai sukuria 320 kW galią ir pribloškiantį 700 Nm sukimo momentą, energijos suteikia didelės talpos akumuliatorius, kuris buvo sukurtas padidinant energijos tankį. Šis naujas akumuliatorius suteikia energijos, kurios vienu įkrovimu pakanka nuvažiuoti 600 kilometrų. „Nissan IMx“ KURO skirtingai nei kiti automobiliai, gali prisidėti ir prie socialinės infrastruktūros. Pavyzdžiui, automobilio savininkui nukeliavus iki oro uosto, „IMx“ KURO gali pats parkuotis, prisijungti prie vietos elektros tinklo ir veikti kaip „virtualus“ energijos šaltinis, kuris grąžina elektros energiją tinklui, tokiu būdu automobiliui atliekant ne tik transporto priemonės funkciją. Automobilio savininkui grįžus, „IMx“ KURO gali jį paimti prie terminalo ir parvežti į namus. Dėl didesnės akumuliatoriaus talpos ir susieto automobilio technologijų, įskaitant sklandų autonominį mobilumą, visas procesas vyksta efektyviai. „IMx“ KURO koncepcijos automobilio vidus, kuris pagrįstas erdvės koncepcija, gali būti siejamas su japoniškais namais, kuriuose vyrauja atviros erdvės pojūtis. Panoraminio automobilio OLED prietaisų skydelio fonas atspindi išorinę aplinką. Atskiro po prietaisų skydeliu esančio ekrano apdaila, kuri susieta su vidaus durelių apdaila, keleiviams suteikia subtilų išorės, panašios į tradicinę popierinę japonų širmą shoji, pojūtį. Dirbtinis intelektas suteikia galimybę vairuotojui prietaisų skydelį valdyti akių judesiais ir rankų mostais. Dėl šios intuityvios sąsajos yra mažiau fizinių valdiklių ir mygtukų, todėl „IMx“ salonas paprastas, bet labai ergonomiškas. Keičiame vairavimą, keičiame gyvenimą Automobilių parko elektrifikavimo spartėjimas yra pagrindinė „Nissan“ stendo tema šių metų Ženevos transporto priemonių parodoje. Dėmesio centre ne tik ABB FIA „Formulės E“ čempionatui skirtas lenktyninė formulė, bet ir pirmą kartą demonstruojamas jos apipavidalinimas koncepcine simbolika. Kompanija debiutuos varžybose 2018–2019 m. sezono pradžioje šiais metais. Stende eksponuojamas visiškai elektrinis ir be emisijų naujasis „Nissan LEAF“ gamintojų vadinamas išmaniojo mobilumo vizijos ikona. „Nissan“ atskleidė, kad visoje Europoje buvo gauta daugiau nei 19 000 automobilio užsakymų. „Nissan LEAF“ Europoje užsakomas kas 12 minučių, tai greičiausiai parduodamas elektrinis automobilis regione. Su „LEAF“ debiutavusios technologijos jau naudojamos visame „Nissan“ lengvųjų automobilių ir mažos keliamosios galios krovininių transporto priemonių asortimente. „Nissan“ novatoriška „ProPILOT“ pažangi pagalbinė vairuotojo sistema balandžio mėnesį bus prieinama perkamiausiame Europos miesto visureigyje – „Nissan Qashqai“. „LEAF“ 40 kWh akumuliatorius dabar montuojamas ir į „e-NV200“ furgoną. Nauja baterija leidžia nuvažiuoti net iki 60 proc. didesnį atstumą, nesumažindama kroviniams skirtos vietos. „Nissan“ patvirtino, kad pagal naują „Nissan M.O.V.E.“ vidutinio laikotarpio veiklos planą iki 2022 m. siūlys elektrines galios pavaras naujos kartos geriausiai parduodamuose miesto visureigiuose. Taip bus išplėsta elektrinių modelių pasiūla pirkėjams. „Nissan“ atstovai pabrėžė, kad „Nissan“ išmanusis mobilumas, tai ne tik elektromobilis, tai visa elektros ekosistema. „Nissan“ pradeda naują strateginę partnerystę su energetikos kompanijos „E.ON“. Bendradarbiaujant bus nagrinėjamos bandomųjų veiklų ir komercinių pasiūlymų, susijusių su elektromobilių integravimu į elektros tiekimo tinklą, sugeneruotos atsinaujinančios energijos kaupimo sprendimais ir galimybės, taip pat „Nissan“ elektrinių automobilių klientų integravimas į elektros tinklų verslą.