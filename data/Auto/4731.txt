Kaip rašoma pranešime žiniasklaidai, iki šiol mūsų šalyje šio modelio automobiliai buvo mėgstami ir šiltai sutinkami, tad tiesiai iš „Renault“ gamyklos atkeliavęs automobilis sėkmingai perduotas į kompetentingas „Lietuvos metų automobilio“ komisijos narių rankas. Dar 1996-aisiais „Renault“ atrado kompaktinių vienatūrių segmentą ir pristatė pirmosios kartos „Scenic“. Šiandien, praėjus 20 metų, „Renault“ iš pagrindų atnaujino šio segmento koncepciją. Į Lietuvą prieš keletą dienų atkeliavęs naujasis „Renault Scenic“ tapo 40 milimetrų ilgesnis ir 20 milimetrų platesnis. Šie pakeitimai ne tik leido padidinti interjero erdvę ir bagažinės tūrį, bet ir pagerinti automobilio valdymo savybes bei stabilumą važiuojant didesniu greičiu. Pirmą kartą naujojo „Scenic“ segmente panaudoti 20 colių ratlankiai, kurie, kaip standartinė įranga, siūlomi visoms modelių versijoms. „Renault“ inžinieriai ir dizaineriai pasistengė, kad 20 colių ratų suteikiama išvaizda būtų suderinta su aukščiausiais standartais saugumo, patogumo, degalų sąnaudų ir eksploatacinių sąnaudų srityse. Nepriklausomai organizacijai „Euro NCAP“ atlikus bandomuosius testus „Renault Scenic“ pelnė aukščiausią penkių žvaigždučių įvertinimą. „Renault Scenic“ iš kitų segmento modelių išsiskiria moderniausiomis technologijomis, pavyzdžiui, pirmą kartą segmente siūloma ir į standartinę įrangą įtraukta aktyvi avarinio stabdymo sistema su pėsčiųjų aptikimo funkcija. „Euro NCAP“ naujuoju „Scenic“ keliaujančių suaugusiųjų apsaugą įvertino 90 proc., vaikų apsaugą – 82 proc., o pėsčiųjų – 67 proc. Vienas pirmųjų automobilį išbandęs „Delfi“ žurnalistas ir „Motorai“ laidos apžvalgininkas Jurgis Paplaitis neslėpė, kad labai svarbu, kad šeimyniniame automobilyje būtų naujausios pasyvaus ir aktyvaus saugumo sistemos. Šiame modelyje be jau minėtos pirmosios segmente bazinėje komplektacijoje siūlomos avarinio stabdymo sistemos su pėsčiųjų aptikimo funkcija, maksimalaus saugumo įvertinimo automobilis pelnė ir dėl itin tvirto karkaso, energiją sugeriančio elastingo plieno ir tokių priemonių kaip keturios priekinės saugos oro pagalvės, taip pat užuolaidinės oro pagalvės priekyje ir gale. Be to, vairuotojui padeda naujausios šiuolaikinės pagalbinės sistemos: adaptyvi greičio palaikymo, ženklų atpažinimo, važiavimo savo juosta, automatinio statymo, nuovargio atpažinimo sistemos – tokiu automobiliu galima leistis į tolimiausias keliones žinant, kad saugumą kelyje užtikrina pažangiausios šiuolaikinės technologijos. Palyginus su trečiosios kartos modeliu, buvo gerokai pagerintos naujojo „Scenic“ stabdymo savybės. Stabdymo kelias sausame kelyje, važiuojant 100 ir 130 km/val. greičiu, atitinkamai sutrumpėjo 3 ir 5 procentais. Šlapiame kelyje, važiuojant 80 km/val. greičiu, stabdymo kelias sutrumpėjo 5 procentais. Siekiant optimalaus balanso tarp patogumo ir dinamiškumo, „Renault“ naujajam „Scenic“ parinko padangas, kurių profilio aukštis siekia 107 mm ir yra didesnis nei daugumos šiuo metu naudojamų 17 arba 18 colių diametrų padangų. Papildomą patogumą suteikia tai, kad šios aukšto profilio padangos derinamos su platesnėmis ir geresnį šoninį prilaikymą užtikrinančiomis naujojo „Scenic“ sėdynėmis. Dar vienas privalumas – dviejų skirtingų tankių sėdynes užpildančių putų panaudojimas. Visai versijų gamai naudojant vieną padangų matmenį, atsirado galimybė gerai suderinti važiuoklės patogumą ir valdymo savybes. „Renault“ inžinieriai glaudžiai bendradarbiavo su padangų gamintojais, tobulindami naujojo „Scenic“ padangų ir pakabos efektyvumą – panaudoti MTV („multi-tuned-valve“ – vožtuvais keičiamo efektyvumo) amortizatoriai. „Žvelgiant į naująjį „Renault Scenic“ itin smagu, kad „Renault“ inžinieriai išlaiko visas geriausias tradicijas ir kurdami automobilį, pirmiausia skirtą šeimai, galvoja apie sėdinčių jame patogumą bei komfortą keliaujant. Salone gausu įvairių dėklių, movų ir nišų, tinkamų susidėti net smulkiausiems daiktams, sėdynės turi dideles atramas, puikiai prilaikančias posūkiuose, o vietos užtenka tiek priekyje, tiek gale. Ne paskutinėje vietoje, žinoma, ir saugumo sistemos, pelniusios „Scenic“ penkias žvaigždutes saugumo ekspertų „Euro NCAP“ bandymuose“, – savo įspūdžiais išbandžius naująjį „Renault Scenic“ pasidalino „Verslo Žinių“ žurnalistė Dina Sergijenko. Naujojo „Scenic“ gamoje siūlomi šeši dyzelinu varomi varikliai, kurie derinami tiek su šešių laipsnių mechanine pavarų dėže, tiek su septynių laipsnių EDC („Efficient Dual Clutch“), dviejų sankabų automatine transmisija, taip pat du benzinu varomi varikliai, kurie ratus suka per šešių laipsnių mechaninę pavarų dėžę. Oficialiose „Renault" atstovybėse Lietuvoje pasirodęs naujasis „Renault Scenic“ kainuos nuo 18 tūkst. 138 eurų. Daugiau apie šį modelį galite paskaityti žurnalisto J. Paplaičio apžvalgoje paspaudę čia. Daugiau naujienų „Renault“ modelių gamoje Ketvirtos kartos „Renault Scenic“ nėra vienintelė naujiena, kurią šiemet pristatė Prancūzijos automobilių gamintojas „Renault“ ir kuri iškeliavo į Lietuvos „Metų automobilio“ rinkimus kovoti už geriausiojo titulą. Prie „Scenic“ prisijungė vienas talpiausių universalų rinkoje „Renault Talisman Grandtour“ bei sportiška ir dinamiška „Renault Megane GT“ su keturių vairuojamųjų ratų sistema „4Control“. „Renault Megane“ modelių šeimą taip pat papildė „Megane Grandtour“, kuris pasižymi 580 litrų dydžio bagažine.