A. Jasikonis ant pirmą kartą ant podiumo lipo liepos pradžioje vykusiame 12-ajame pasaulio čempionato etape Portugalijoje. Sportininkas neslėpė džiaugsmo pasiektu rezultatu. „Lenktynės Portugalijoje buvo geriausios gyvenime. Prieš sezoną turėjau tikslą, nors ir sunkiai įgyvendinamą, užlipti ant podiumo. Tai jau pavyko padaryti, bet dabar norisi jų daugiau ir daugiau. Bandysiu tą pakartoti dar šiemet. Kiekvienas savaitgalis yra skirtingas, ir jeigu pavyks reikiamą dieną gerai sudėti visą dėlionę – komandos darbą, gerą formą, tinkamus motociklo sureguliavimus, – tai aukštų rezultatų bus galima tikėtis dar šiemet“, – naujienų agentūrai ELTA pasakojo A. Jasikonis. Šis Lietuvos motokrosininkas pirmą kartą ant vaikiško motociklo atsisėdo būdamas ketverių metų, o meilę šiam sportui jam įskiepijo tėvas. „Motokroso lenktynės buvo tėčio neišsipildžiusi svajonė. Tėtis taip pat sportavo ir aš nuo pat mažens jį visą laiką mačiau važiuojantį motociklu. Man labai patiko, o ketvirtojo gimtadienio progą man nupirko mažą motociklą. Žinoma, iš pradžių tai buvo kaip pramoga, bet laikui bėgant tai pavirto darbu“, – sakė lietuvis. A. Jasikonis nuo pat vaikystės mėgo aktyvų sportą. Jis lankė tiek futbolo, tiek plaukimo treniruotes, tačiau meilė motociklui viską nustelbė. „Man patinka visas aktyvus sportas – plaukti, važiuoti dviračiu, žaisti krepšinį, futbolą. Lankiau futbolą ir plaukimą, bet tai buvo kaip hobis, nes didžiąją laiko dalį atimdavo motociklas, – pasakojo A. Jasikonis. – Visą laiką svajonė buvo tapti profesionaliu motokrosininku. Žinojau, kad ją bus labai sunku įgyvendinti, bet sunkaus darbo dėka net nepastebėjau, kaip atsidūriau tokioje vietoje. Viskas apsivertė aukštyn kojomis. Pasirodo viskas yra įmanoma, tik reikia daug dirbti“. A. Jasikonis pasaulio čempionate debiutavo praėjusiais metais. Tuomet keliuose etapuose jam tokią galimybę suteikė „Kawasaki Elf Team Pfeil“ komanda. Sezono įkarštyje atėjo ir išsvajotas pasiūlymas prisijungti prie gamyklinės „Suzuki World“ ekipos. Sutartis su šia komanda galioja iki šio sezono pabaigos. „Pasaulio čempionate patirties daug neturiu, bet pavyko su gerais treneriais labai greitai viską sugerti ir viską įgyvendinti. Patekti į gamyklinę komandą visada svajojau, ir kai atsisėdau ant „Suzuki“ motociklo, dar negalėjau tuo patikėti. Tai buvo nelengva, nes tokia galimybė atsirado viduryje sezono, kuomet paprastai pokyčiai vyksta retai. Taip pat buvo sunku dėl to, kad motociklai skyrėsi, tačiau viskas pavyko. Įvyko tam tikras perversmas – perėjau iš mažos komandos į didelę ir esu labai laimingas“, – Eltai pasakojo A. Jasikonis. A. Jasikonis yra jauniausias tarp visų pasaulio motokroso čempionato galingiausios klasės (MXGP) dalyvių. Sportininkas sutiko, kad jaunų motokrosininkų planetos elite nėra daug, tačiau gerų pavyzdžių rasti galima. Pavyzdžiui, vos metais vyresnis slovėnas Timas Gajseris bendroje pasaulio čempionato įskaitoje užima penktąją vietą. „Manau, kad vidurkis mano klasėje yra apie 25 metus“, – sakė 196 cm ūgio Lietuvos motokrosininkas, kuris taip pat yra ir aukščiausias tarp visų čempionato dalyvių. Pats A. Jasikonis po 13-os etapų iš 19-os yra 13-oje pozicijoje tarp 48 klasifikuotų sportininkų. „Mano sezonas labai banguoja. Pradžia buvo labai sunki, nes į Katarą negalėjau išvykti dėl vizos problemų, o ir kiti etapai buvo labai sunkūs, bet po truputį įsivažiavome ir rezultatai pradėjo kilti. Iš tiesų šiemet tiek aš, tiek komanda labai daug į rezultatus nežiūrime. Pirmi metai yra tam, kad gautume kuo daugiau pamokų“, – aiškino sportininkas. Pamokų yra daug, bet mokytis A. Jasikonis gali iš pačių geriausių. „Suzuki Racing“ komandos vadovas yra 10 kartų pasaulio čempionas Stefanas Evertsas. Taip pat motokrosininkams padeda ir S. Evertso tėvas, keturiskart planetos čempionas Harry. „Tokie žmonės parodo tiesiausią kelią. Jie žino, ko reikia, kad laimėtume“, – pridūrė A. Jasikonis. Lietuvos motokroso talentas išliko kuklus kalbėdamas apie finansinius dalykus. Belgijoje gyvenantis ir besitreniruojantis lietuvis yra susikoncentravęs ties svarbiausiais savo tikslais, o banko sąskaitos likučio neseka. „Šiame sporte nesu dėl pinigų, į juos labai nežiūriu. Pinigai ateis patys, jeigu sunkiai dirbsiu, tai nebus problema. Aš čia esu dėl to, nes myliu motokroso sportą. Kiekviena treniruotė, kiekvienos varžybos man yra ne tik sunkus darbas, bet ir pramoga. Pabuvęs savaitę be motociklo pradedu jaustis prastai“, – teigė A. Jasikonis. Pasaulio čempionato etapai yra išbarstyti visame pasaulyje. Kiekvienoje šalyje trasos yra skirtingos tiek savo danga, tiek posūkių išdėstymu. „Savo geriausią rezultatą pasiekiau kietoje trasoje, nors įprastai man labiau sekasi smėlyje“, – šypsojosi lietuvis. Visos gamyklinės komandos yra panašaus pajėgumo, todėl lietuvis nežino, ar liks toje pačioje ekipoje ilgesnį laiką, tačiau šiuo metu A. Jasikonis džiaugiasi geromis treniruočių sąlygomis. Jis gyvena Belgijoje visai šalia treniruočių bazės. Sportininkas papasakojo, kad laisvą dieną dažniausiai jis turi vieną – pirmadienį. Tuomet jis lengvai pamina dviratį ir atsistato prieš pasiruošimą kitiems startams. 19-metis sportininkas tiki – sunkus darbas gali atves link didžiausios svajonės – pasaulio čempiono titulo. „Aš jau važiuoju vienoje stipriausių pasaulio komandų, todėl perėjus į kitą stiprią ekipą, niekas per daug nepasikeistų. Vis dėlto ilgainiui gali atsirasti visokių nesutarimų, neaiškumų dėl sutarties, todėl neatmetu galimybės ateityje važiuoti su kita komanda. Vis dėlto svarbiausias man tikslas yra pasaulio čempiono titulas. Suprantu, kad iki jo man dar pakankamai toli, bet tai yra tikrai įgyvendinama su sunkiu darbu“, – pabrėžė A. Jasikonis. A. Jasikonis šiuo metu keletą dienų vieši Lietuvoje, savaitgalį jis spėjo apsilankyti Lietuvos čempionato etape Rokiškyje. Kylanti Lietuvos motokroso žvaigždė sutinka, kad susidomėjimas šiuo sportu mūsų šalyje vis dar yra menkas, bet teigiamų ženklų atsiranda. „Susidomėjimo trūksta, bet matau, kad palaikymas smarkiai auga. Kai patekau į „Suzuki“ komandą, atsirado daug žmonių, kurie mane palaiko, stebi. Tikiuosi, kad pavyks susidomėjimą ir motokroso populiarumą iškelti į kitą lygį“, – pabrėžė A. Jasikonis.