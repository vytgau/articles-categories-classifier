Kokybiškiausia spalva – geltona ir oranžinė? Geltonos spalvos automobiliai nusidėvi mažiausiai – taip pareiškė Jungtinių Amerikos Valstijų (JAV) ekspertai, surinkę duomenis ir įvertinę automobilių kainų pokyčius. Būtent geltonos transporto priemonės išsiskyrė mažiausiu atotrūkiu tarp pradinės naujo automobilio kainos ir tos sumos, už kurią vėliau jis buvo parduotas naudotų transporto priemonių rinkoje. Pagal tyrimo išvadas, antrinėje rinkoje visi automobiliai vidutiniškai netenka maždaug 33 proc. pradinės vertės, tačiau geltonų automobilių kaina krenta tik 27 proc. Antroje vietoje, žinovų skaičiavimais, atsidūrė oranžinės transporto priemonės, trečioje – žalios. Deja, visų šių, amerikiečių teigimu, geriausiai išsilaikančių spalvų automobiliai lietuviams nelabai patinka. „Šalyje turime maždaug 1,4 mln. registruotų automobilių. Tik 1,5 proc. iš jų yra geltonos spalvos. Kodėl tai reta spalva? Galbūt žmonės nenori labai ryškiai matytis minioje. Tokios spalvos dažniausiai naudojamos specialios paskirties automobiliams, pavyzdžiui, taip nudažyti taksi ar pašto automobiliai. Kitas pavyzdys – sportinis automobilis, tarkime, kabrioletas, kuriam ta spalva galbūt ir tinka, vairuotojas norėtų, kad jo automobilis būtų net ik smagus vairuoti, bet ir pažiūrėti“, – sako Matas Buzelis, transporto skelbimų portalo „Autoplius“ plėtros vadovas. Naudotų automobilių pardavimo ekspertas Žilvinas Veiverys perspėja visus, kurie jau spėjo apsidžiaugti, – tai, kad geltoni automobiliai geriausiai išlaiko savo spalvą, dar nereiškia, jog tokį būtinai parduosite brangiau. „Pilkų ir juodų automobilių pasiūla rinkoje yra didelė, bet lygiai tokia pati ir paklausa. Išskirtinės spalvos automobilį sunkiau surasti, sunkiau vėliau ir parduoti. Tai išskirtinės spalvos, už kurias žmonės moka. Bet tai nereiškia, kad po to žmonės sumokės brangiau, pirkdami iš jūsų“, – aiškina „BRC autocentro“ Lengvųjų automobilių skyriaus vadovas Ž. Veiverys. Pasak M. Buzelio, dažnas lietuvis nė nesusimąsto, kaip greitai jo transporto priemonė praras spalvą. „Automobilį lietuvis renkasi 4–6 metams, maždaug kas tiek laiko žmogus keičia automobilį. Gal jis nesitiki, kad spalva per tą laikotarpį sukels kažkokių rūpesčių, problemų. Tikėtina, kad galbūt žmones domina ne tiek tos spalvos eksploatacija, kiek bendras perkamo automobilio vaizdas – kiek jie save įsivaizduoja tokios spalvos automobilyje“, – svarstė M. Buzelis. Minėtas Bostono ekspertų tyrimas parodė, kad tarp greičiausiai spalvą prarandančių automobilių rikiuojasi visi lietuvių numylėtiniai, tai – balti, juodi ir pilki. Kad tendencijos mūsų šalyje keičiasi nežymiai ir ryškių spalvų vairuotojai vengia, patvirtina ir duomenų apie įregistruojamas transporto priemones turintys „Regitros“ atstovai. „Kalbant apie naudotas transporto priemones, vyrauja pilka spalva, juoda, mėlyna, balta, toliau – žalia ir raudona. Jei kalbėtume apie naujas transporto priemones, vyrauja pilka, balta, juoda, ruda, raudona ir mėlyna spalvos“, – vardija Darius Jurgutis, VĮ „Regitra“ Veiklos departamento direktorius. M. Buzelis, kalbėdamas apie naudotų automobilių pardavimus, sako, kad žmonės bijo spalvų, tačiau tai globalios tendencijos: „[Užsienyje] vyraujančios spalvos yra tos pačios, kurios yra ir Lietuvos automobilių parke. Populiariausia yra sidabrinė arba pilka spalva, toliau – juoda, mėlyna. Pastebime, kad labiausiai paaugo sidabrinės, juodos ir baltos spalvos proporcijos, jų rinkos dalys netgi prasiplėtė“, – aiškina M. Buzelis. Tačiau naujų automobilių pardavimo ekspertai ima pastebėti kitas tendencijas. „Moller Auto“ generalinis direktorius Tomas Deržanauskas pasakoja, kad kiekvieną automobilį stengiamasi parduoti per 90 dienų. Vėliau jis juokais imamas vadinti nekilnojamuoju turtu. Kad taip nenutiktų, stengiamasi užsakyti paklausių spalvų transporto priemones. Tačiau vis dažniau pirkėjų lūkesčius nuspėti sunku. „Patirtis rodo, kad iš tiesų spalvos grįžta. Yra keletas unikalių istorijų: mes išdrįsome užsakyti į salę oranžinės spalvos „Passat Alltrack“ ir galvojome, kad automobilis mūsų salone gali tapti nekilnojamuoju turtu, tačiau, kad ir kaip būtų keista, per pirmąsias savaites atsirado klientas, vėliau – dar vienas. Pastebėjome, kad iš visų parduotų „Passat Alltrack“ didžiausias skaičius nupirktų automobilių buvo oranžinės spalvos. Gamintojas sako, kad ši spalva buvo tik įvadiniam laikotarpiui ir tik pirmiesiems klientams. Iki šiol žmonės ieško oranžinio „Passat Alltrack“, – sako T. Deržanauskas. Nors pirkėjų norai po truputį keičiasi, statistika rodo, kad visame pasaulyje didžioji dalis vairuotojų ir toliau renkasi mažiau išsiskiriančių spalvų transporto priemones. Nežinomos spalvos automobilis Visgi Lietuvos automobilių parke yra ne viena išskirtinė transporto priemonė. Jų registracijos liudijime įrašytų spalvų pavadinimų greičiausiai nė nesate girdėję. „Turime tokių įdomių spalvų, pavyzdžiui, dramblio kaulo ar tabako spalvas. Keli vienetai Lietuvoje yra dangaus spalvos automobilio, taip pat viename techniniame pase yra nurodyta „nežinoma spalva“. Yra daugiau įdomių, pavyzdžiui, valentina, šiaudų spalva“, – vardijo M. Buzelis. Tačiau žinovai sako, kad spalvos išskirtinumas nebūtinai lemia didesnę automobilio vertę ar kėbulo ilgaamžiškumą. Kėbulų dažymo specialistas Lukas Aukščionis teigia, kad apie geresnės ar prastesnės kokybės dažus kalbėti nė neverta. Visais atvejais blunka ne dažai, o viršutinis lako sluoksnis. Ir štai ant geltonos spalvos lako nusidėvėjimas matosi mažiausiai. „Dažai nesidėvi, dėvisi lakas. Pagal dažymo technologiją automobilio danga dengiama dažais, o paskutinis žingsnis – lakas. Lakas, metams einant, dėvisi, bet tai lemia daug išorinių faktorių – automobilio plovimas automatinėse plovyklose, įvairios smėlio dulkės ir kita“, – aiškino L. Aukščionis. Automobilių serviso „Baltijos autoremontas“ vadovas pasakoja, kad įsigyti transporto priemonę planuojantys vairuotojai dažnai suabejoja, ar perdažytas automobilis bus kokybiškas, tad ieško originalaus, po gamyklinio dažymo neliesto kėbulo. Visgi kokybės, pasak jo, tai negarantuoja. „Jei automobilis apynaujis, iki 5 metų, jei nėra dažytas, rinkoje išlaiko didesnę vertę. Bet jei daugiau kaip 7 metų, brangesnis bus tas, kuris būna perdažomas“, – aiškino L. Aukščionis. Ir nors perdažant automobilio kėbulas visapusiškai atnaujinamas, to daryti nebūtina, jei norite tik atgaivinti nublukusią spalvą. „Su specialiomis pastomis, įrankiais automobilis poliruojamas, atgaivinamas lako sluoksnis, kuris suteikia pirminį blizgesį“, – tęsė L. Aukščionis. Kiekvienam vairuotojui patiktų sėsti už blizgančio, sodrios spalvos, gražaus automobilio vairo. Apie tokius poreikius kalba ir T. Deržanauskas. Pasak jo, pilkų ar ryškių spalvų dominavimas šalies automobilių parke yra tikrų tikriausia mada, kuri egzistavo dar žiguliukų laikais. Taigi ekspertai ragina nebijoti ryškesnių spalvų. Ant geltono, oranžinio ar žalio automobilio ne tik mažiau matysis pablukęs kėbulo lakas, bet ir pilkoje masėje jus lengviau pastebės kiti eismo dalyviai.