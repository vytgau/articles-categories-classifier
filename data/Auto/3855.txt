Vidutiniškai per metus tokios išlaidos siekia apie 3 mlrd. dolerių. Žala nepigi ir kiekvienam vairuotojui atskirai – vienam automobiliui sutaisyti reikia apie 490 dolerių (466 eurų). Organizacija pabrėžia, kad minėtoji druskos ir cheminių medžiagų žala yra rimta problema. Priemonės, padedančios užtikrinti, kad keliai nebūtų slidūs, kenkia automobilių stabdžių sistemai, degalų sistemai ir išmetamųjų dujų sistemai. AAA rekomenduoja vairuotojams iš karto kreiptis į specialistus vos tik užsidega perspėjanti lemputė, automobilio salone užsiuodžia degalų ar išmetamųjų dujų dvokas arba jeigu suminkštėja stabdžių pedalas. AAA pateikia ir rekomendacijų, kaip išvengti rūdžių žalos ar bent jau ją iki minimumo sumažinti. Specialistai sako, kad automobiliams pavojingiausi skysti ledo tirpikliai. AAA teigimu, taip yra todėl, kad skysti ledo tirpikliai, kurie nesušąla net ir esant minusinei temperatūrai, įsiskverbia net ir į tas automobilio ertmes, kurių druska nepasiektų. Norėdami išvengti nepageidaujamų nuostolių, turėtumėte pasirūpinti, kad automobilis prieš žiemą būtų švarus ir nuvaškuotas. Ypatingai vertėtų pasirūpinti jo apatine dalimi, o, sezonui pasibaigus, viską kruopščiai nuplauti. Be to, AAA teigimu, vairuotojai turėtų vengti kelionių tuo metu, kai vyksta gatvių barstymo darbai, nes tada pavojingų cheminių medžiagų ir druskos koncentracija yra didžiausia.