Taigi, po įvykusių 2017-ųjų metų Europos gėjų automobilio rinkimų garbingas titulas atiteko „Fiat 124 Spider“ modeliui. Laimėtojas buvo išrinktas balsavimo keliu. Automobiliais besidominčių gėjų bendruomenės „Ledorga“ nariai balsavo nuo pernai metų lapkričio 15-os iki gruodžio 15-os dienos. Skirtingai nei kituose tokio pobūdžio konkursuose, sprendimą, kam turi atitekti prizas, priima ne žurnalistų arba įžymybių komisija, o automobilių entuziastų bendruomenė. Balsuoti kiekvienam bendruomenės nariui buvo galima tik kartą. Dar vienas išskirtinis šių rinkimų bruožas tas, kad niekur neskelbiama, kuriam automobilio modeliui atiteko antroji vieta ir kokie apskritai automobiliai dalyvavo konkurse. Reikia paminėti ir tai, kad rinkimų organizatoriai nenurodė, kiek žmonių dalyvavo balsavime. Taip pat neaišku, ar jie turėjo išmėginti nominuotus automobilius, ar rinkosi pagal išvaizdą. Viena vertus, konkurso iniciatoriai elgiasi teisingai – juk niekam neįdomu, kam atiteko antroji vieta. Bet kita vertus, visada smalsu, kiek balsų surinko laimėtojas. Galų gale, įdomu ir tai, kokiu balsų skirtumu Europos gėjų metų automobilio titulo laimėtojui pavyko atitrūkti nuo varžovų. Pernai šio konkurso laimėtoju buvo pripažintas „Mazda MX-5“ modelio automobilis. Įdomu tai, kad šių metų laimėtojas „Fiat 124 Spider“ su japonų kūriniu dalijasi ta pačia technologine baze. 2015-aisais metais Europos gėjų metų automobiliu buvo pripažintas „Ford Mustang“, o dar prieš metus – „Citroen DS3 Cabrio“. Nežinia, ar tai sutapimas, bet net 8 iš 12 konkursus laimėjusių automobilių yra kabrioletai. Brangiausias pagrindinio Europos gėjų metų automobilio prizo savininkas – tai „Aston Martin DB9 Volante“. Laimėtojo titulas šiam automobiliui atiteko 2006-aisiais. O štai 2008-aisiais metais konkursą laimėjo labiausiai įperkamas ir, beje, ne kabrioleto tipo automobilis „Fiat 500“. 2009-aisiais gėjų metų automobiliu tapo „Alfa Romeo MiTo“. Vienintelis daugiausia balsų per visą konkurso istoriją surinkęs keturių durų automobilis – tai „Citroen DS4“. Laimėtoju jis buvo pripažintas 2012-aisiais.