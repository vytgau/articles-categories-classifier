Renginyje dalyvavo maksimalus leistas dalyvių skaičius, o jo stebėti susirinko šimtai autosporto gerbėjų. „Atsiliepimai – puikūs. Nors buvo tikrai šalta, dalyviai mėgavosi galimybe pasivažinėti tokia trąsa – slidžia, plačia, su daug posūkių. Ypatingo adrenalino suteikė tai, jog slalome dalyviai varžėsi po du: kiekvienas asmeniškai kovojo dėl geriausio laiko, tačiau greta važiuojant kitam automobiliui natūraliai bandai aplenkti ir jį“, – pasakojo renginį organizavęs „Varėnos ASK“ vadovas Jonas Keršys. Kiekvienoje iš penkių klasių dalyviai važiavo po 4 kartus. FWD klasėje pirmą vietą laimėjo Rolandas Jakelevičius, antrą ir trečią vietas – Vaidas Karašauskas ir Dainius Sukackas. RWD klasėje atitinkamai pirmą vietą užėmė Gytis Kerys, antrą – Tomas Petrušis ir trečią – Irmantas Dulius. AWD klasės laimėtoju tapo Sergėjus Šeniauskas, antrą vietą užėmė Vidmantas Jankūnas ir trečiąją – D. Sukackas. RETRO klasėje pirmąją vietą iškovojo Adomas Petrovas, antrąją ir trečiąją – Ernestas Mortūnas ir Audrius Bendorius. Laisvojoje klasėje triumfavo S. Šeniauskas, antroji vieta atiteko D. Sukackui, trečioji – Dariui Rakauskui.  Organizatorių teigimu, tai buvo pirmasis tokio dydžio ir formato renginys Varėnoje. Juo džiaugėsi ne tik atvykę autosporto gerbėjai, bet ir vietiniai gyventojai. „Renginio dalyvius maitino Vydenių kaimo bendruomenė – virė tikrą baravykų sriubą, kepė bulvinius blynus. Tai tapo tikra švente! „Varėna 2016“ buvo pirmasis mūsų organizuotas čempionatas, dauguma dalyvių važiavo visuose keturiuose jo etapuose, tad bus nesudėtinga išrinkti geriausius – vasario 18 d. organizuojame uždarymo apdovanojimus. Jie vyks Varėnos Kultūros namuose, oficiali dalis prasideda 12 valandą – lauksime visų norinčių dalyvauti! Pirmoji patirtis parodė, kaip trūksta kokybiškų autosporto renginių, spėjome susiburti ne tik patikimą organizatorių ir partnerių komandą, bet ir užsitikrinti puikų vardą automobilių sporto gerbėjų akyse. Šis čempionatas – tik pradžia, jau planuojame naujas 2017 metų renginius“, – džiaugėsi J. Keršys.