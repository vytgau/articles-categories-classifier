Ir nors saulė nešvietė taip karštai, kaip jau norėtųsi, tačiau Saulės mieste, šalia prekybos centro „Tilžė“, buvo kaip reikiant karšta. Svylančios padangos, kaistantis lenktynininkų kraujas, verdančios aistros, ore tvyranti intriga bei iki paskutinės akimirkos skaičiuojamos vos šimtosios sekundės dalys, teskiriančios prizininkus – visa tai būtų galima pavadinti balandžio 30 d. Šiauliuose startavusios Šiaurės ir Vakarų Lietuvos slalomo varžybų serijos „Eolto-Autogido taurė 2017“ receptu. Šiose varžybose vykus bekompromisinei kovai, aiškėjo tik vienas faktas – kiekviena automobilių sporto šaka yra savaip žavinga ir labai įdomi. Automobilių slalomas – ne išimtis. Sekmadienio varžyboms, kurias organizavo automobilių sporto klubas „Rally for fun“, buvo išdalinti 72 startiniai numeriai, o dalyviai buvo suskirstyti į penkias grupes: – FWD – automobiliai, varomi priekiniais ratais; – RWD – automobiliai, varomi galiniais ratais; – AWD – automobiliai, varomi visais keturiais ratais; – J – Jaunimas (vairuotojai, kurių amžius yra 17 m. ir jaunesni; su tėvų ar globėjų sutikimu); – Laisva – bet kokie automobiliai, įtraukiant ir savadarbius. Kiekvienas sportininkas turėjo po tris važiavimus, iš kurių du geriausieji buvo įskaitiniai. Jų suma – tai rezultatas kovoje dėl geriausių pozicijų.  Jaunimo klasė „Eolto-Autogido taurės“ varžybas pradėjo jaunimas, tarp kurių buvo ir viena dvylikametė mergaitė. Šioje klasėje iš viso startavo devyni dalyviai. Greičiausias buvo Rokas Banuškevičius su „Honda Civic“, užfiksavęs 2 min. 9.183 sek. rezultatą ir daugiau nei 5 sekundes pranokęs Dovidą Najų su „BMW 323“.Trečiąją vietą užėmė Julius Mališevičius su „Mitsubishi Colt“, pralošęs dar 2.6 sek. FWD klasė Pasibaigus pirmajam jauniausių varžybų dalyvių važiavimui, prie starto rikiavosi priekiniais ratais varomi automobiliai. Tokių buvo net 25. Pirmas šioje klasėje buvo Redanas Jankaitis su „Honda Integra“ automobiliu, užfiksavęs 2 min. 8.142 sek. rezultatą. Nuo jo vos 0.619 sek. atsiliko Gediminas Lukševičius su „Renault Clio“. Pastarasis šioje įskaitoje užfiksavo geriausią vieno važiavimo laiką – 1 min. 2.992 sek. Trečiąją vietą užėmė „VW Golf“ vairavęs Egidijus Iminavičius, atsilikęs nuo Gedimino šiek tiek mažiau nei vieną sekundę. RWD klasė Galiniais ratais varomų automobilių įskaitoje užsiregistravo 15 dalyvių, iš kurių net trylika vairavo BMW markės automobilius, kurių vairuotojams ir priklausė pirmos trys prizinės vietos. O kovos čia būta rimtos. Pirmas šios įskaitos važiavimas dar neparodė, kas čia yra favoritas, tačiau nuo antrojo jau prasidėjo mūšis dėl sekundės dalių. Pirmi trys – „tilpo“ į 0.497 sek. Tautvydas Tarbūnas buvo pirmas, Justas Čerkasas – antras, o Juozas Paliukas – trečias. Tačiau trečiajame važiavime rekordinį laiką užfiksavęs (1 min. 2.367 sek.) Justas įveikė savo priešininkus ir džiaugėsi pirmąja vieta. Susumavus du geriausius rezultatus, antras liko Tautvydas, atsilikęs tik 0.516 sek. Trečioji vieta atiteko Juozui, kuriam iki antros pozicijos pritrūko vos 0.209 sek. AWD klasė Visais keturiais ratais varomų automobilių įskaitoje startavo du dalyviai, vairuojantys „Audi A4“ ir „Audi 80“. Abu jie demonstravo įspūdingus važiavimus, o kova vyko iki pat pabaigos. Pasibaigus važiavimams ir suskaičiavus rezultatus, paaiškėjo, kad pirmąją vietą užėmė Ligitas Kordušas su „Audi A4“, pranokęs Nerijų Petrauskį su „Audi 80“ vos 0.153 sek. Laisva klasė Analizuojant rezultatus atrodo, kad žengiant su kiekviena klase tolyn vyko vis atkaklesnė kova. Taigi ne išimtis ir laisva įskaita, kur buvo pasiekti rekordiniai trasos įveikimo rezultatai, o varžovai pliekėsi iki paskutinio benzino lašo. R. Jankaitis su „Honda Integra“ trečiuoju važiavimu užfiksavo absoliučiai geriausią dienos trasos įveikimo laiką – 1 min. 1.521 sek., tačiau nebaigus važiavimų visiems dalyviams jis dar negalėjo būti tikras dėl pergalės, nes antrajame važiavime gana gerą rezultatą buvo pasiekęs Juozas Paliukas su „BMW 325“ ir teko laukti, kol jis trasą Laisvoje įskaitoje įveiks trečią kartą. Juozo nervai atlaikė, jis nepadarė klaidos, užfiksavo gerą laiką, ir to pakako, kad taptų šios įskaitos nugalėtoju. R. Jankaitis turėjo tenkintis antrąja vieta – iki pirmos jam trūko 0.565 sek. Trečias buvo Ramūnas Brazaitis su „BMW 325“, atsilikęs dar 0.327 sek. Greičiausios damos Pasibaigus varžyboms dalyvių laukė taurės ir prizų gausa. Šio etapo organizatoriai įsteigė prizus ir moterims, nors atskiros jų įskaitos ir nebuvo. Taigi greičiausia dailiosios lyties atstove pripažinta Liveta Čekanauskaitė su „BMW 325“. Antra buvo Gintarė Gegieckaitė su „VW Polo“, o trečia – Birutė Vaišvilaitė su „Peugeot 206“. Antras etapas Šią varžybų seriją kuruojantis „Kauno autoklubas“ antrąjį slalomo etapą yra numatęs birželio 3 dieną Tauragėje, kai čia vyks ir miesto šventė. Beje, kiekvienas iš Šiaulių etapo prizininkų gavo ir motyvacinę dovaną – nemokamą startą antrajame etape.