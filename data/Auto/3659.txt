Pasak Lietuvos kelių policijos tarnybos viršininko Vytauto Grašio, saugos diržų ir kitų prisegimo sistemų nenaudojimas išlieka vienu iš dažniausiai nustatomų Kelių eismo taisyklių pažeidimų, o dažnas keleivis, važiuojantis ant galinės sėdynes, net nenutuokia, kad saugos diržą užsisegti privalu. Įprotis užsisegti saugos diržą eismo įvykio metu gali apsaugoti vairuotoją ir keliaujančius kartu nuo tragiškų pasekmių. Lietuvos kelių policijos tarnybos duomenimis, šiais metais iki kovo 13 d. policijos pareigūnai Lietuvos keliuose nustatė 3701 naudojimosi saugos diržais tvarkos pažeidimą. Vienas iš šimto tokių pažeidėjų šiais metais buvo nubaustas pakartotinai. Policijos pareigūnai primena, kad už naudojimosi saugos diržais, vaikų ūgiui ir svoriui pritaikytomis atitinkamomis sėdynėmis, motociklininko šalmais tvarkos pažeidimus numatyta bauda nuo 30 iki 50 eurų. Pakartotinai padariusiems tokį pažeidimą gresia piniginė bauda nuo 60 iki 90 eurų, taip pat gali būti atimta teisė vairuoti nuo 1 iki 2 mėnesių.