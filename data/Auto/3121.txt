Kaip rašoma pranešime žiniasklaidai, jaunasis sportininkas lenktynėse Palangoje prisijungs prie patyrusios „Lexus Team LT“ komandos trijulės: Artūro Mrazausko, Dainiaus Kablio ir Eugenijaus Michalausko. Lenktynės Gustui ne naujovė – jose jis nuo 7 metų arba pusę savo gyvenimo, tačiau visas šis laikas buvo praleistas lenktyniaujant prie karto vairo, o kėbulinių automobilių lenktynės bus visiškai nauja patirtis. Sportininko karjerą pradėjęs nuo kartingo, jis yra tapęs Lietuvos bei Lenkijos čempionu, taip pat „Junior Rok“ klasės pasaulio vicečempionu. Šiuo metu G. Grinbergas pirmauja Italijos „Junior Rok“ čempionate. „Žinojau, kad anksčiau ar vėliau man teks persėsti iš karto į lenktyninį automobilį. Jau pernai, po sėkmingo sezono, sulaukiau kvietimų iš „Formulės-4“ komandų. Šių metų pabaigoje planuojame pirmuosius testus formulėmis, tačiau „Lexus“ pasiūlymo startuoti „Eneos 1006 km lenktynėse“ negalėjau nepriimti. Man tai bus visiškai nauja patirtis ir didžiulė garbė atstovauti „Lexus Team LT“ komandai“, – sakė G. Grinbergas.  Nors labai jaunas, G. Grinbergas atitinka visus LASF ir „Eneos 1006 km lenktynių“ organizatoriaus nustatytus reikalavimus. Jis jau 2 metus turi tarptautinę kartingo C kategorijos licenciją, kuri suteikia teisę gauti LASF žiedinių lenktynių licenciją ir dalyvauti bet kokiose žiedinėse lenktynėse Lietuvoje. Ir nors automobiliu lenktyniauti jam nėra tekę, tačiau vairuoti jis moka. Pirmiausia jam teko susipažinti su „Žaibelio“ komandos bagiu, o 2016 ir 2017 metais automobilio valdymo pagrindus jaunasis lenktynininkas gavo „Lexus“ vairavimo akademijoje. Įgūdžius jis tobulino Klaipėdos, Panevėžio ir Šiaulių autodromuose bei ledo trasose. Šių metų gegužės mėnesio pirmoje pusėje G. Grinbergas pirmą kartą sėdo ir prie „Lexus Team LT“ komandos lenktyninio automobilio „IS F“ vairo. Tiesa, tai buvo daugiau teorinis susipažinimas su automobiliu, vairuotojo sėdynės „pasimatavimas“, prietaisų analizavimas bei pasivažinėjimas uždaroje aikštelėje. Pirmąją pamoką G. Grinbergui vedė komandos lenktynininkas A. Mrazauskas.  „Artūras man paaiškino kai kuriuos ypatumus, supažindino su prietaisais. 430 AG turintis „Lexus IS-F“ – gana didelis automobilis, o vairuotojo darbo vieta įrengta labai žemai, tad man teks šiek tiek priprasti prie kiek kitokio vaizdo per mano šalmo stiklą. Juk karte aš matau priekinius ratus ir galiu milimetro tikslumu nukreipti jį reikiama kryptimi. Čia bus šiek tiek sudėtingiau, bet esame suplanavę testus Pernu trasoje, kurioje automobilį rimčiau išbandysiu gegužės pabaigoje“, – apie pirmąją pažintį su lenktynių automobiliu kalbėjo G. Grinbergas. „Vaikinas važinėja kartais nuo vaikystės. Taigi, lenktynių principai ir subtilybės jam puikiai pažįstamas dalykas. Manau, kad Gustas greitai pripras prie mūsų komandos automobilio. Bus be galo įdomu stebėti šį procesą, ypač pirmąsias treniruotes trasoje. Ir tai bus ne tik nauja patirtis jam, bet ir visai komandai, kadangi savo būryje turėsime jauną narį, kuriam kiekvienas mūsų perduosime savo žinias, dalinsime patarimus ir stebėsime progresą. Bus tikrai labai įdomu“, – džiaugėsi A. Mrazauskas.