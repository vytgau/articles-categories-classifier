Į Panevėžio miesto odontologijos polikliniką Respublikos gatvėje atvykusi panevėžietė apstulbo, kai registratūroje buvo perspėta automobilį perstatyti į kitą vietą, nes jos užimtoji rezervuota greta įsikūrusio Visuomenės sveikatos biuro automobiliams. Moteris surado kitą laisvą vietą, bet poliklinikoje atsistojusi prie lango matė ir daugiau tokių kaip ji nelaimėlių. Visi, bandantieji arčiau gydymo įstaigos durų pasistatyti automobilį, buvo išprašomi. Savivaldybei pavaldus Visuomenės sveikatos biuras įsikūręs tame pačiame pastate kaip ir Savivaldybei priklausanti odontologijos poliklinika. Abi įstaigos dalijasi tuo pačiu įėjimu. Priešais jį Respublikos gatvėje ženklas, kad rezervuoti 5 metrai, įrengtas vos prieš keletą dienų. Dar už 10 metrų – kitas ženklas, žymintis vietas neįgaliųjų automobiliams. „Nuo kada valdininkai tokie reikšmingi tapo, kad net prie poliklinikos jų, ne pacientų, automobiliams vietos rezervuojamos? Ar jie jau neįgaliesiems prilyginti“, – piktinosi priversta kitapus gatvės esančioje prekybos centro aikštelėje automobilį palikti pacientė su skaudamu dantimi. Ženklų nepastebi Visuomenės sveikatos biuro direktorė Sonata Steniulienė teigia, jog rezervuotoje vietoje savo automobilio nestato nei ji pati, nei kiti įstaigos darbuotojai – ji skirta tarnybiniam krovininiam autobusiukui „Opel Meriva“. „Mes vykstame į renginius, įmones, vežame palapinę, stalą, kėdes, priemones pirmosios medicinos pagalbos mokymams. Vien nutukimą imituojanti liemenė sveria dešimt kilogramų. Kol negalėjome pastatyti automobilį netoli durų, darbuotojai turėjo daug vargo tiek iki jo nunešti“, – aiškino S. Steniulienė. Anot direktorės, į Visuomenės sveikatos biuro rezervuotą vietą automobilius statančius vairuotojus stengiamasi perspėti, bet policija nė vienam dar nebuvo iškviesta. „Aš ir pati tokių ženklų dažnai nepastebiu. Kad netoliese yra rezervuotos vietos neįgaliesiems, pati pamačiau tik kai laikraštis apie tai parašė – iš karto nulėkiau automobilio kitur perstatyti“, – pripažino direktorė. Įsileidžia, ką nori Panevėžio savivaldybė per metus sulaukia vidutiniškai šešių prašymų rezervuoti automobilių stovėjimo vietas. Juos gali teikti tik juridiniai asmenys. Prašymų pagrįstumą įvertina Savivaldybės administracijos direktoriaus sudaryta komisija kartu su Panevėžio Kelių policijos tarnyba. Už rezervuotą vietą juridiniai asmenys per metus sumoka iki 29 eurų mokestį Savivaldybei pavaldžiam „Panevėžio būstui“. Valstybės ir savivaldybės įmonėms šis mokestis gerokai mažesnis. Visuomenės sveikatos biuras už gatvėje rezervuotus 5 metrus prie pat įstaigos įėjimo per metus sumokės tik šiek tiek daugiau nei 7 eurus. Savivaldybės Miesto infrastruktūros skyriaus specialistės Inos Urbonavičienės teigimu, įstaiga, pateikdama prašymą, nenurodė rezervuotoje vietoje statomo automobilio valstybinio numerio. Tai reiškia, kad kam leisti čia statyti automobilį, sprendžia pats biuras. Daugiau miesto naujienų naujienos.lt