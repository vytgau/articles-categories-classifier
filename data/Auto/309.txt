Pavėžėjimo paslaugas teikianti „Uber“ apie savaeigių automobilių bandymų sustabdymą pranešė pirmadienį. „Toyota“ nusprendė laikinai sustabdyti savaeigio važiavimo režimo testavimą“ Kalifornijoje ir Mičigane, pranešė Japonijos įmonė. Tačiau Japonijoje šie automobiliai bus toliau bandomi, rašo JAV verslo dienraštis „The Wall Street Journal“. „Toyota“ išreiškė susirūpinimą dėl „emocinio poveikio, kurį „Uber“ incidentas galėjo padaryti vairuotojams testuotojams“. Daugumoje JAV valstijų veikia taisyklė, pagal kurią testuojant autonominius automobilius prie vairo turi sėdėti žmogus, kuris prireikus galėtų perimti valdymą. Vasario pabaigoje Kalifornija panaikino tokią taisyklę. „Uber“ incidentas – pirmoji žinoma autonominio automobilio avarija, per kurią gatvėje žuvo pėsčiasis, – įvyko kovo 19 dieną Arizonos Finikso miesto priemiestyje, kai „Uber“ autonominis automobilis „Volvo“ partrenkė 49 metų amžiaus moterį, kuri, kaip spėjama, bandė pereiti per gatvę ne pėsčiųjų perėjoje. Prie automobilio vairo sėdėjo operatorius, tačiau transporto priemonės jis tuomet nevaldė. Autoįvykį ištyrusi policija nerado „Uber“ automobilio arba vairuotojo kaltės įrodymų. „Ford Motor“ spaudos tarnyba „The Wall Street Journal“ žurnalistams pareiškė, jog įmonė nekeis savo autonominių automobilių testavimo tvarkaraščio. „General Motors“ galimų autonominių automobilių bandymų pakeitimų nekomentavo. Savo testavimo planų neatskleidė ir „Nissan Motor“.