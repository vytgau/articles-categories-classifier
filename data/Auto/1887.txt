„Geriausio Lietuvos vairuotojo 2017“ konkurse vyksta trys atrankos etapai. Jau buvusiuose Panevėžyje ir Klaipėdoje dalyviai turėjo spręsti teorines ir praktines užduotis, o pagal jų rezultatus buvo atrinkta 14 geriausiai pasirodžiusių vairuotojų. Šią savaitę – jau trečiasis atrankos etapas ir paskutinė proga pademonstruoti savo įgūdžius. Registruotis į šį atrankos etapą galima internetu www.bit.ly/GLV2017 arba renginio dieną (rugsėjo 23-iąją ) atvykus į Šiaulių DRMC autodromą 11.30 val. Konkurso finalas vyks rugsėjo 24-ąją tame pačiame Šiaulių DRMC autodrome. Jo metu dalyviams teks unikalios ir anksčiau neregėtos praktinės bei teorinės užduotys – geriausiu norinčiam tapti vairuotojui teks įrodyti savo pranašumą prieš kitus sprendžiant Kelių eismo taisyklių uždavinius, gesinant automobilį, vairuojant „Toyota C-HR“ slalomo trasoje bei ant slidžių paviršių ar atpažįstant populiarias „Bilstein Group“ gaminamas automobilių detales. Teorija – ne tik KET Daugkartiniai „Geriausio Lietuvos vairuotojo“ konkurso dalyviai, kalbėdami apie pasiruošimą dalyvavimui šiemet, mini eismo taisykles – reikia paskaityti atnaujinimus bei išspręsti kelis testus. Tačiau to neužtenka, nes KET sudaro tik nedidelę dalį teorijos užduočių. Pavyzdžiui, Klaipėdos etape pretendentams į geriausio Lietuvos vairuotojo titulą reikėjo išmąstyti atsakymus apie prie Vienos konvencijos prisijungusias šalis, žinoti pagrindines į automobilius montuojamas elektronines saugumo sistemas ir jų veikimo principus. Ne visi žmonės tiksliai žinojo pagrindinį stabdžių antiblokavimo sistemos privalumą: juk ji leidžia kontroliuoti automobilio judėjimo kryptį maksimaliai nuspaudus stabdžio pedalą ir išvengti galimo eismo įvykio. Daug žmonių klydo „rinkdamiesi“ automobilines kėdutes vaikams – jos grupėmis suskirstytos pagal vaikų svorį, nemažai netikslių atsakymų sulaukė klausimas apie gesintuvo patikrą ar amžių, nuo kurio galima laikyti įvairias vairavimo kategorijas. Atsakymams į trisdešimt tokių klausimų pateikti skiriamas laikas – 20 minučių. Dalyviai neretai teigia, kad laiko jiems pritrūksta, tačiau konkurso organizatoriai įsitikinę: konkurencija čia didžiulė, tad sudarant lengvas sąlygas geriausių išrinkti nepavyktų. „Geriausias Lietuvos vairuotojas yra tas, kuris ne tik moka Kelių eismo taisykles, bet ir sugeba greitai galvoti, suvokia automobilio veikimo principus, naujausias į juos montuojamas technologijas bei elektronines sistemas. Geriausiai atlikusius teorines užduotis pakviečiame įrodyti savo vairavimo sugebėjimus saugaus vairavimo trasoje su „Toyota“ automobiliu“, – konkurso atrankos principą apibrėžė jį organizuojančio Lietuvos žurnalistų autoklubo prezidentas Valdas Valiukevičius. Vairavimas įkandamas ne kiekvienam „Geriausio Lietuvos vairuotojo“ konkurso praktines – vairavimo – užduotis rengia patyręs instruktorius Andrejus Savčenko. Jis daugelį metų organizuoja slalomo varžybas, yra saugaus ir sportinio vairavimo instruktorius. „Trasa turi būti įdomi ir pakankamai sudėtinga. Jeigu žmogus nori vadintis geriausiu Lietuvos vairuotoju, jis turi įrodyti esąs vertas tokio vardo. Šiame konkurse vairuojant svarbiausia, kaip ir kiekvieną dieną kelyje, yra greitai mąstyti“, – vairavimo užduoties principą apibūdina A. Savčenko. Šiais metais visi „Geriausio Lietuvos vairuotojo“ konkurso atrankos etapai vyksta saugaus vairavimo autodromuose ir praktinio važiavimo trasos įrengiamos ant slidžių paviršių. Važiavimo ant jų nauda – puiki praktika prieš artėjantį žiemos sezoną. „Mūsų mokiniai slidžiose trasose atlieka įvairius pratimus: tai ir stabdymas ant saugos bei drėgnos dangos, kliūčių įveikimas, netikėtas automobilio „užmetimas“ ant slidaus paviršiaus, nusileidimas slidžia, besisukančia nuokalne. Mes žmones mokome ne kaip išsisukti iš keblių situacijų kelyje, bet leidžiame jiems suprasti, kokie pavojai tyko atsiradus tam tikroms situacijoms ir kaip jų būtų galima išvengti. Tos pamokos padeda mąstyti ir efektyviau važiuoti kelyje“, – apie galimybes autodrome pasakojo Šiaulių darbo rinkos mokymo centro vairuotojų mokymo skyriaus vadovė Jolita Paulauskienė. Į slidžių dangų autodromus patekti ir pasitreniruoti galima ne tik „Geriausio Lietuvos vairuotojo“ konkurso metu – jie atviri visiems vairuotojams bet kuriuo metų laiku.