Vieno perspektyviausių Lietuvos lenktynininkų K. Navicko 2018-ųjų Europos ralio kroso čempionato nuolatinių dalyvių sąraše nėra, tačiau galimybė jį sutikti šių metų varžybose – labai didelė. Tiesa, čia jis dažniau pasirodys ne už vairo, o dalindamas patarimus kitam lenktynininkui. Nors K. Navickas neatmeta galimybės pasirodyti keliuose ralio kroso čempionato etapuose, trečio kurso studento prioritetas šiemet – mokslai. „Ekonomikos bakalauro studijoms einant į pabaigą skirsiu daugiau dėmesio mokslams ir susikoncentruosiu į tvirto ateities pagrindo kūrimą. Šiuo metu ieškau praktikos galimybių užsienyje, mąstome ir patys startuoti keliuose čempionato etapuose, tačiau bet kuriuo atveju nuo sporto toli nepabėgsiu – dalinsiuosi sukauptomis žiniomis dirbdamas kartu su visa komanda, – kitokio sezono planu dalinasi K. Navickas. – Tai ilgo ir tikslingo mūsų darbo rezultatas – vos pasibaigus sezonui sulaukėm susidomėjimo iš Norvegijos, Vengrijos, kaimyninių šalių komandų, kurios įvertino mūsų discipliną, pasiruošimą, organizuotumą ir rezultatų efektyvumą.“ Visapusis techninis ir lenktyninis palaikymas – taip galima būdų įvardinti „NTeam“ paslaugų paketą, kurį įsigijo vienas iš „Super 1600“ klasės lenktynininkų. Jau dabar K. Navickas buvusiam konkurentui ruošia treniruočių programą, kurią sudarys testų serijos įvairiose Europos trasose, vairavimo technikos tobulinimas, susipažinimas ir „susigyvenimas“ su automobiliu ir kiti aukštus rezultatus trasoje lemiantys veiksniai. Pasiruošimas vyks iki pat pasaulio ralio kroso čempionato etapo Latvijoje, kuriame komanda pirmą kartą varžysis oficialiose varžybose, o sezoną užbaigs pasirodymu Vokietijos etape. „Kartu su lenktynininku analizuosime ne tik automobilio valdymą, vairavimo techniką, automobilio kompiuterio duomenis, tačiau nagrinėsime mano sukauptas įžvalgas ir užrašus apie Europos trasas. Kiekvienoje yra savitų aspektų ir netgi mažų detalių, kurias žinant ir jomis pasinaudojant gali tikėtis nupjauti ne vieną sekundę. Tokios medžiagos namie – turbūt daugiau nei paskaitų užrašų (juokiasi), taigi laukia rimtas darbas“, – apie naują, mokytojo, rolę pasakoja K. Navickas.  Tuo tarpu techniniu automobilio palaikymu ir toliau rūpinsis lietuviai specialistai: Lietuvos žiemos automobilių lenktynėse pergales skinantis vyr. mechanikas Tomas Michailovinas, atsakingas už bolido nustatymus, reguliavimą, Lietuvos variklių karaliumi vadinamas Vladas Ciunelis „Žaliukas“, technikų komanda ir komandos vadovas. Prie psichologinio komandos klimato ir lenktynininko paruošimo prisidės ir šalies automobilių sporto legenda Jonas Dereškevičius. Kaip pasakoja pats jaunasis lietuvis – komandos darbas ir rezultatai sparčiai populiarėjančioje disciplinoje turėjo atgarsį ir Lietuvoje – padaugėjo susidomėjusių ralio krosu, auga ir poreikis profesionalioms konsultacijoms bei treniravimui. Tam „NTeam“ gimtojoje Tauragėje jau kuria ir treniruočių bazę – šiuo metu konstruojamas profesionalus simuliatorius, kuriuo K. Navickas mokys norinčius ir treniruosis pats. „Skambino ir kreipėsi ne vienas garsus Lietuvos lenktynininkas, domėjosi galimybėmis, sąlygomis ir pačiu formatu. Visi kalba, kad ralio krosas – ateities sportas – sutraukiantis tūkstančius žiūrovų ir sekėjų. Esu įsitikinęs, kad Lietuva kasmet tikrai turės savo atstovų šiame čempionate, o mes esame pasiruošę dalintis sukaupta patirtimi ir žiniomis“, – mintimis dalinosi K. Navickas. 