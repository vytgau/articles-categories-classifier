Didžiausias valytuvų priešas – ledas Draudimo bendrovės BTA Ekspertizių skyriaus vadovo Andriaus Žiukelio teigimu, valytuvams būtina nuolatinė priežiūra, o žiemą juos sugadinti lengviausia. „Pastebiu, kad kai kurie vairuotojai nesilaiko net pačių svarbiausių valytuvų priežiūros taisyklių. Viena pagrindinių klaidų – valytuvų įjungimas nepatikrinus, ar jie neprišalę. Taip elgiantis galima ne tik pačius valytuvus, bet ir visą jų mechanizmą sugadinti. Tad pirmiausia visada patikinkite, ar valytuvai neprišalę, o jei prišalę – nuo stiklo juos atkelkite itin atsargiai, neplėškite su jėga, kad nesugadintumėte gumos“, – aiškina A. Žiukelis. Jeigu valytuvai prišąla, svarbiausia juos atsargiai pakelti nuo stiklo pašildant saloną ir stiklą iš vidaus arba naudojant atitirpinimo skystį. Nuo pačios valytuvų gumos sniegas ar ledas nusiims labai paprastai, tačiau ir čia svarbiausia nenaudoti jėgos, kad valytuvų paviršius neprarastų tolygaus sukibimo su stiklu. Valytuvai – ne gremžtukas Jau tapo anekdotu langų nugremžimas nuolaidų ar banko kortele, vienkartine plastikine lėkšte ar žurnalu. Tačiau apstu ir tokių vairuotojų, kuriems pirmu po ranka pasitaikiusiu įrankiu tampa būtent valytuvai. „Gremžti stiklą įjungus valytuvus tiesiog negalima. Su stiklu besiliečianti valytuvų guma yra labai plona ir minkšta, apšalusio stiklo ji lengvai sugadinama. Po tokių veiksmų tikrai neverta stebėtis, kad valytuvai prastai valo, palieka purvo ar vandens rėžius ir labai apsunkina matomumą. Tai natūrali netinkamo elgesio pasekmė“, – sako A. Žiukelis. Ar žiemą patartina keisti valytuvus? Vis dar gajus mitas, kad valytuvus geriausia keisti šiltuoju metų laiku, nes šaltis gali kietinti valytuvų gumą, ji neva vis tiek nesukibs su stiklo paviršiumi ir gerai nenuvalys lango. „Valytuvus rekomenduočiau pasikeisti pajutus pirmuosius požymius, kad šie valo blogai. Laukti pavasario tikrai neverta, nes geriau valyti jie nepradės, sutaupyti taip pat nepavyks. Priešingai – ilgiau naudodami prastai veikiančius valytuvus rizikuojate subraižyti stiklą, o prastas matomumas šaltuoju metų laiku dažnai tampa nelaimių priežastimi“, – sako Draudimo bendrovės Ekspertizių skyriaus vadovas. Gali būti, kad dėl nešvarumų valytuvų darbo kokybė suprastėja, todėl verta kartas nuo karto juos nuvalyti švaria ir drėgna popieriaus ar medžiagos skiaute, o jei pastarieji jau valo tikrai prastai – nedelsiant įsigyti naujus valytuvus. Pasak A. Žiukelio, automobilių valytuvų guma yra pritaikyta įvairioms temperatūroms ir atšalus savo savybių nekeičia. Prasčiau valyti jie pradeda ne nuo temperatūros, o būtent nuo nusidėvėjimo bei netinkamos priežiūros.