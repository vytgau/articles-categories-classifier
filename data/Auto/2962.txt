„Šiemetinė sporto fiesta nuolat gražėjančiame didžiausiame mūsų vasaros kurorte bus jau aštuonioliktoji 2000-aisiais prasidėjusioje maratoninių lenktynių istorijoje, - sako varžybas rengiančios „Promo events“ vadovas Darius Jonušis. – Žiūrovams kasmet stengiamės pateikti naujų juos dominančių renginių ir pramogų, kurių šiemet jie ras dar daugiau“. Kaip jau įprasta, lenktynių šurmulys prasidės Palangos stadiono automobilių stovėjimo aikštelėje, kurioje trečiadienį, liepos 19 d., 12 val. pradės darbą administracinė ir techninė komisijos. Tik po jų verdikto paaiškės, kiek komandų dalyvaus lenktynėse ir ketvirtadienį, liepos 20 d. 10 val. prasidėsiančiame sportininkų parade iš varžybų trasos į Vytauto gatvę, kurioje rengiamas nuotaikingas ekipų pristatymas ir renginio atidarymas. Po jo iškart bus duotas startas trumpoms, tačiau labai azartiškoms „Dynamit Super Sprint“ varžyboms. Ketvirtadienio popietę – nuo 15 val. prasidės komandų, dalyvaujančių „ENEOS 1006 km lenktynėse“ ir pagal startinius numerius suskirstytų į dvi grupes, treniruotės. Dar anksčiau – 13 val. – savo batalijas (aikštelėje prie Klaipėdos posūkio) pradės mėgėjų slalomo dalyviai, kurie ten varžysis visas tris dienas. 13.25 val. pirmąsias savo etapo lenktynes surengs ir Danijos automobilių žiedinių lenktynių čempionato rengėjai, pirmąsyk lenktynių istorijoje į Palangos trasą pakviesiantys bemaž dvi dešimtis sportininkų, kurie visi absoliučiai vairuoja identiškus, lengvus ir labai greitus „Aquila Synergy“ bolidus. Danai savo etapo lenktynes užbaigs penktadienį dar dviem važiavimais. Prie to, kad drauge su „ENEOS 1006 km lenktynėmis“ būtų surengtos ir Danijos čempionato etapo varžybos, itin daug prisidėjo tarptautinių pervežimų bendrovės „Algirdai“ vadovai, tėvas ir sūnus Algirdas ir Andrius Ramanauskai, prieš penkerius metus pristatę Lietuvoje tuomet dar nematytą Danijos eksperimentinės automobilių gamyklos „Aquila Racing Cars“ kūrinį – „Aguila CR1 LS7“ bolidą, lietuviškose trasose debiutavusį 2012 metų maratoninėse lenktynėse Palangoje. Ketvirtadienio sportines batalijas tradiciškai vainikuos „Gera dovana Drag Show“, prasidėsiantis 18 val. ir finišuosiantis prieš pat vidurnaktį. Tačiau debesis dūmų ir svylančias padangas žiūrovai labai mėgsta ir nesiskirsto, kol trasos neapleidžia paskutinis „drago“ lenktynių dalyvis. Penktadienio, liepos 21-osios, varžybų tvarkaraščio centrinė vinis – „ENEOS 1006 km lenktynių“ pusvalandį truksiančios kvalifikacinės varžybos, prasidėsiančios 16 val. Iškart po jų – 16.45 val. – bus duotas startas „Top 10“ atrankos lenktynėms, į kurias pateks 10 greičiausiųjų komandų, o „Top 10“ nugalėtoja iškovos teisę užimti pagrindinių lenktynių pirmąją starto poziciją. Iki tol bus surengtos net keturios treniruotės, kuriose lenktynininkai, kaip ir išvakarėse, važiuos suskirstyti į grupes, vyks „Porsche“ klubo pasirodymai, „Drifto“ lenktynininkų paradas Palangoje ir jų treniruotės bei kvalifikacinės varžybos trasoje, ypatingo merginų dėmesio susilaukiantis tradicinis komandų mechanikų bėgimas ir kitos atrakcijos. Šeštadienį, liepos 22-ąją, renginio kulminacija – „ENEOS 1006 km lenktynės“, kurioms startas bus duotas lygiai 12 val. ir kurios turėtų finišuoti iki 21 val. Tačiau dar gerokai prieš varžybų pradžią ištikimiausi gerbėjai okupuoja lenktynių žiūrovų zoną ir VIP svečių klubą, kuris visas renginio dienas duris atvers 9 val. Lenktynių dienomis visiems susirinkusiems į laikinąjį lenktynių miestelį koncertuos šalies estrados ir pramogų pasaulio žvaigždės.