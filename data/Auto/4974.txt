„Per rytinį piką miestų ir priemiesčių gatvėse susidaro tokios situacijos, kai eismas vyksta dideliu greičiu, tačiau dėl jo intensyvumo vairuotojai nesilaiko saugaus atstumo. Tuomet vos akimirką prarastas budrumas, sutapęs su priekyje važiuojančio automobilio stabdymu, baigiasi skaudžiais susidūrimais“, – teigia draudimo bendrovės „If“ Transporto žalų departamento vadovas Dominykas Trimonis. Anot jo, situacija keliuose pagerėtų, jei vairuotojai laikytųsi senos, bet nepelnytai pamirštos 2 sekundžių taisyklės. Pagal ją atstumas nuo priešais važiuojančio automobilio turi būti ne trumpesnis nei 2 sekundės kelio. „2 sekundės yra vidutinis žmogaus reakcijos laikas prieš atliekant kokį nors veiksmą, pavyzdžiui, spaudžiant stabdžio pedalą. Nustatyti, ar važiuojate saugiu atstumu nuo priekyje judančio automobilio, labai paprasta: įsidėmėkite atskaitos tašką kelyje (tai gali būti pakelės stulpas ar viadukas), kai priekyje jūsų važiuojantis automobilis kerta atskaitos tašką, įvertinkite, ar jums pasiekti šį tikslą truko ne trumpiau nei 2 sekundes“, – pataria specialistas. Jo atstovaujamos draudimo bendrovės duomenimis, pasitaiko įvairių grandininių įvykių keliuose ir dėl to kylančių nuostolių: nuo nesmarkaus kelių transporto priemonių „pasibučiavimo“, kai susiduriama nedideliu greičiu judant miesto grūstyse, iki tokių atvejų, kai automobilių remontuoti nebeverta. Pasak D. Trimonio, per didžiausią šį rudenį užfiksuotą grandininį eismo įvykį susidūrė 4 automobiliai ir iš viso patyrė 12 tūkst. eurų nuostolių. Per devynis šių metų mėnesius už privalomojo automobilio civilinės atsakomybės draudimo įvykius draudimo bendrovė „If“ jau išmokėjo 4,16 mln. eurų kompensacijų.