„2018 metais keleiviniuose automobiliuose bus laipsniškai atsisakyta dyzelio, – Ženevoje, kur šią savaitę prasideda pirmoji šiais metais didelė Europos automobilių paroda, sakė Japonijos kompanijos padalinio Europoje „Toyota Motor Europe“ vadovas Johanas van Zylis (Johanas van Cilis). – Mes nebekursime naujos dyzelinės technologijos keleiviniams automobiliams, o toliau sutelksime savo dėmesį į hibridinius automobilius.“ Dyzelinę technologiją ypač diskreditavo 2015 metais kilęs „Volkswagen“ dyzelinių automobilių išmetamųjų dujų duomenų klastojimo skandalas. Dyzeliniai automobiliai taip pat kaltinami dėl to, kad atmosferą išmeta daug azoto oksido ir kietųjų dalelių. Vis daugiau miestų skelbia įvedantys arba ketinantys įvesti draudimą dyzeliniams automobiliams įvažiuoti į miestų centrus. Vokietijos teismas praėjusį mėnesį taip pat konstatavo, kad vietos valdžios institucijos turi teisę drausti senesnius dyzelinius automobilius siekiant gerinti oro kokybę. Dėl tokios susidariusios situacijos automobilių gamintojai ketina gaminti daugiau benzininių automobilių arba sutelkti dėmesį į elektrinių ir hibridinių automobilių gamybą. Praėjusiais metais beveik 15 proc. Europoje parduotų „Toyota“ automobilių buvo dyzeliniai, palyginti su 30 proc. 2012 metais. Tuo tarpu parduodamų Japonijos kompanijos gaminamų hibridinių automobilių skaičius smarkiai išaugo. Verta paminėti, kad „Toyota Motor Europe“ valdybos pirmininkas Didjė Lerojus dar 2011 metais, prieš kylant „dyzelgeitui“, sakė, kad „neturėtume skirti lėšų kurti naują mažesnį dyzelinį variklį“.