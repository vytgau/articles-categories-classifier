Nenuostabu, nes būtent šios varžybos, kurias organizuoja didelę maratoninių lenktynių patirtį turinti VšĮ „Promo events“, taps savotiškomis sezono palydomis, todėl niekas nenori neišsipildžiusių lūkesčių atidėti dar metams. Nors lenktynininkai paskutiniojo taško dar nepadėjo, jau dabar galima tvirtinti, jog lietuviškai „Igorio lankų“ komandai besibaigiantis sezonas buvo sėkmingas. Įsigytas ne tik naujas „Seat Leon Cup Racer TCR“ automobilis, bet ir liepą Palangoje finišavusiose 1006 km lenktynėse užimta garbinga šeštoji bendrosios įskaitos vieta, o savo A3000+ klasėje, kurioje konkurencija buvo itin didelė, ekipos sportininkai iškovojo trečiąją prizinę vietą. „Ne kuklesnius planus keliame ir Pernu vyksiančiose 1000 km lenktynėse, – teigia komandos sportininkas Sigitas Ambrazevičius. – Kartu su Igoriu Ivanovu ir Kęstučiu Vilku bei ekipos vadovu Mantu Kazilu puoselėjame viltis patekti į bendrosios įskaitos TOP 10, o savo klasėje – į TOP 3.“ Tačiau, jei varžovų Estijoje būtų mažiau nei Palangoje, ekipos tikslus, pasak jos sportininkų, būtų galima koreguoti. Tąsyk ir ketinimai prasibrauti į bendrosios įskaitos prizininkų šešetuką ir nesitaikstyti su svečių statusu – nebūtų nepagrįstos ambicijos. „Igorio lankų“ komanda varžysis ir TCR lenktynių serijoje. Būtent tokiais tikslais ir įsigytas naujasis „Seat Leon Cup Racer TCR“ bolidas.  „Manau, kad šios lenktynių serijos populiarumas tik augs, o Lietuvoje rasis vis daugiau TCR serijos automobilių, – prognozuoja S. Ambrazevičius. – Pirmenybę „Seat“ atidavėme todėl, kad šios kompanijos sportinių automobilių padalinys būtent mūsų pasirinktą modelį gamina daugiau nei penkerius metus. O be to – tai gamyklinės produkcijos automobilis, kurio biudžetas – ne kosminis.“ TCR lenktynių serijoje, kaip ir Palangoje, Pernu varžysis ir „Nero-GSR Racing Team“ komanda, kurios sudėtyje ir Ernesta Globytė, o ekipos sportininkai vairuos „Volkswagen Golf GTI TCR“ automobilį. Kupini ryžto atsirevanšuoti už santykinę nesekmę Palangoje sparnus į Estiją kelia ir „Gera dovana – Cargowin.eu“ komanda – Simas Juodviršis, Egidijus Gutaravičius ir Martynas Čiuželis, kurie vairuos tą patį „Lotus Elise“ bolidą. „Palangoje mūsų visą pasirengimą ir ambicingus tikslus vėjais nupūtė sugedusi pavarų dėžė, tačiau viliamės, jog Estijoje į tą pačią duobę neįkrisime, – sako ekipos lenktynininkas E. Gutaravičius. – Šįkart nelinkę afišuoti savo tikslų, tačiau važiuojame į Pernu tikrai negalvodami apie statistų vaidmenį.“ Komandos nejaudina kalbos apie atšauktą 4 val. įskaitą. „Važiuojame lenktyniauti 1000 km distancijoje, o 4 val. įskaita mūsų visai nejaudina“, – ekipos nusiteikimo neslepia E. Gutaravičius. Abiejų komandų lenktynininkai „auto24ring“ trasą ir jos infrastruktūrą vertina kaip vieną geriausių Šiaurės Europoje, o bene svarbiausia, kad joje lenktyniauti gana saugu. Dauguma Lietuvos sportininkų yra ne kartą išbandę šia Pernu areną, todėl specialaus pasirengimo ar detalaus susipažinimo su trasa lietuviams nereikės. Juolab, kad 1000 km lenktynių tvarkaraštyje treniruotėms skirta pakankamai laiko.