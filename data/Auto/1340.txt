Skirtingais skaičiavimais, apie du trečdalius Lietuvos automobilių parko sudaro dyzelinu varomi automobiliai. Jų vairuotojų dėmesį automobilių ekspertai atkreipia į dar vieną svarbų aspektą – dyzelino mūsų šalyje kokybę. Nekokybiški degalai – peilis varikliui Specializuoto dyzelinių automobilių serviso „Dizelvita“ gamybos vadovas Arvydas Jurkevičius tikina, kad didžiąją dalį atliekamų darbų sudaro būtent nekokybiškų degalų sukeltų problemų šalinimas. „Ir -30 šaltis nebaisus, jei automobilis tvarkingas. Pirmiausia atkreipčiau dėmesį į nekokybišką kurą. Mūsų tauta į automobilius pila nežinia iš kur gautą brudą. Taigi, reikia kalbėti apie kuro kokybę. Aš sakau paprastai: kai kurie žmonės kurą pila tiesiog iš balos. Praktiškai mes tik tuo ir užsiimame – tvarkome nekokybiško kuro sukeltas problemas“, – sako A. Jurkevičius. Beje, specialistas ir pats asmeniškai išbandė, kaip variklis reaguoja į nekokybiškus degalus. „Pastebėjau, kad su pilnu baku nuvažiuoju jau ne 800 km, o tik 600. Staiga sumažėjo atstumas. Namiškiai pastebėjo, kad ryte užkūrus mašiną smirda kieme. Pastebėjau, kad atsirado, daugiau dūmų. Taip pat sumažėjo trauka. Greitai mečiau šitą reikalą ir labai greitai atsistatė sąnaudos ir dūmai dingo“, – sako A. Jurkevičius. Pašnekovo teigimu, nekokybiški degalai gali sukelti visą virtinę problemų. Kai kurios iš jų – labai brangios. „Pirmiausia kuras gali užšalti. Tada purkštukų eilė: streikuoja patys purkštukai, siurbliai ir kiti galai. Aš pats turbūt 20 metų važinėju su dyzeliniais varikliais, bet mano mašinos dar netaisė nė vienas meistras. Tiesiog reikia žinoti elementarius dalykus – diržų keitimas, tepalų keitimas, filtrų keitimas. Dar viena „dyzelių“ bėda – netinkamai dirbantis starteris ir silpnas akumuliatorius“, – vardina specialistas. Jis atkreipia dėmesį į filtrus, o ypatingai – kuro filtrą. A. Jurkevičius sako, kad nekokybiškas kuras ypatingai žalingas naujesniems varikliams. „Naujų variklių purkštukai ypatingai brangūs, o jie jautrūs kurui – genda purkštukai, reguliatoriai. Viskas kainuoja šimtais eurų. Jei atsiranda problemų naudojant kokybišką kurą, tada vėl reikia žiūrėti į kuro filtrą“, – sako A. Jurkevičius. „Sutikčiau, kad dyzelinių variklių purkštukai labiau jautresni kurui. Apskritai šiuolaikinių mašinų purkštukai labai lepūs“, – jam antrina automobilių servisų tinklo „Flix-Auto“ Kauno padalinio vadovas Vytautas Paškauskas. Jei nauji purkštukai kainuoja šimtus eurų, tai pasikeisti kuro filtrą kur kas pigiau. A. Jurkevičius skaičiuoja, kad kuro filtro kaina svyruoja nuo 10 iki 50 eurų. Ką dar svarbu žinoti žiemą Kad nekiltų bėdų ryte užkuriant dyzelinį variklį, svarbu turėti gerą akumuliatorių. „Dyzeliui“ labai svarbu geras sukimo momentas, kai akumuliatorius duoda stiprų impulsą. Akumuliatorius gali būti gyvas, sukti starterį, tačiau jei nebus didelio impulso, tai variklis gali neužsivesti. Akumuliatorių galima nesunkiai patikrinti specialiu prietaisu, o prieš žiemą jį netgi rekomenduojama pakrauti, nes mieste važiuojant trumpais atstumais generatorius nespėja jo tinkamai įkrauti. Todėl prieš sezoną akumuliatorių naudinga pakrauti papildomu ilgu krovimu“, – sako V. Paškauskas. Dar viena svarbi dyzelinių automobilių dalis – pakaitinimo žvakės. „Yra buvę klientų, kurie nestebi skydelio ir skundžiasi, kad labai sunkiai ar apskritai nesikuria variklis. Tiesiog variklį bandoma užvesti, kol nepakaitintos žvakės ir todėl jį sunkiau užvesti. Jeigu benzinas vidaus degimo variklyje užsidega nuo žiežirbos, tai dyzelis nuo suspaudimo. Todėl prieš užkuriant variklį pašildomas cilindras, į kurį įpurškiamas kuras“, – aiškina V. Paškauskas. Specialistai žiemą ragina degalų baką laikyti kuo pilnesnį, nes kuo jame daugiau laisvos vietos, tuo daugiau erdvės kauptis kondensatui. Žiemą į dyzeliną pilami specialūs priedai, kurie neleidžia degalams stingti ir kaupti vandenį. „Žiemą degalinėse parduodamas žieminis dyzelinas su specialiais priedais, nes prie didesnių šalčių stingstantis kuras gali užkimšti sistemą. Naudojamas specialus priedas, kuris sutraukia drėgmę. Be šio priedo dyzelinis kuras žiemą tampa panašus į parafiną, vašką ir nebeprateka pro sistemą“, – sako V. Paškauskas.