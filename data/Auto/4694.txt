Seniai praėjo tie laikai, kai bažnyčia ir religija buvo laikomos pagrindiniais visuomenės ramsčiais. Šiandieniniame pasaulyje visur galioja įstatymai ir taisyklės, tad tikrai nereikia nei šventiko, nei popiežiaus, kuris pasakytų, kad demonstruoti nepagarbą ir įžeidinėti kitaip mąstančiuosius tiesiog nedera. Juk egzistuoja įstatymai, apibrėžiantys bet kokias elgesio normas, o visos kalbos apie Dievo bausmę skamba kaip grasinimai iš tolimos ateities, kurie galbūt ir neišsipildys. Pavyzdys, įrodantis, kaip sudėtinga paklusti vien įstatymo raidei, gali būti visiškai neseniai nutikęs kuriozas dėl paprasčiausio automobilio numerio ženklo. Istorija iš tiesų verčia suglumti, nors kita vertus, kelia ir šypseną. Į ją įsivėlė JAV pilietis Bennie Hartas, panoręs važinėti gatvėmis užsikabinęs automobilio numerio ženklą „IM GOD“ (liet. – aš esu dievas), rašo autoevolution.com. B. Hartas su tokiu numeriu kuo puikiausiai važinėjo Ohajuje. Reikia pasakyti, kad jis tai sėkmingai darė net 12 metų. Ant numerio plokštelės puikavosi ne tik užrašas „IM GOD“. Apačioje dar buvo užrašyta „One Nation Under God“ (liet. – viena tauta prieš Dievą; žodžiai iš ištikimybės JAV vėliavai priesaikos). Deja, atvykęs į Kentukį B. Hartas sužinojo, kad šį numerio ženklą teks nusikabinti. Toks Kentukio pareigūnų nurodymas ne juokais papiktino B. Hartą. Draudimas buvo grindžiamas tuo, kad užrašas neva gali blaškyti kitų vairuotojų dėmesį, be to, yra akivaizdus blogo tono pavyzdys. Tarsi maža JAV keliuose neįprastai atrodančių automobilių? Taigi, nuolankiai paklusti draudimui B. Hartas kategoriškai atsisakė. Maža to, jis kreipėsi į teismą ir pateikė ieškinį minėtą sprendimą priėmusiems valstijos pareigūnams. Iškeltos bylos motyvas – žodžio laisvės ribojimas, o žodžio laisvę gina pirmoji JAV konstitucijos pataisa. Panaršius po Kentukio numerio ženklų sistemą pavyko išsiaiškinti kad raidžių derinys „IAMGOD“ nėra draudžiamas. Kad ir keista, sistemoje apskritai buvo taikoma mažai apribojimų: buvo draudžiami vos keli žodžiai, kurių čia visgi geriau neminėti. Jei įdomu, B. Hartas save laiko ateistu. Minėtus žodžius ant numerio ženklo jis norėjo užsirašyti todėl, kad jie įrodo nesugebėjimą paneigti bet kurio asmens tvirtinimo, esą jis yra Dievas. Tikriausiai B. Harto pasirinkimą reikia gerbti? Tikriausiai reikia jam paploti už pastangas paprieštarauti konservatyvių pažiūrų religingiems pareigūnams? Kurion pusėn stoti, kiekvienas tesprendžia savo nuožiūra.