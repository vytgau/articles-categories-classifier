Kaip rašoma pranešime žiniasklaidai, Kelių policijos duomenimis, pagrindinės trys eismo įvykių priežastys yra nepasirinktas saugus arba viršytas leistinas važiavimo greitis, vairuotojų pažeidimai pėsčiųjų atžvilgiu ir įvažiavimas į priešpriešinio eismo juostą. Akivaizdu, kad šiuos pažeidimus dažnai lemia vairuotojo išsiblaškymas ir nuo vairavimo nukreiptas dėmesys. Vienareikšmiškai atsakyti į klausimą, kiek eismo įvykių buvo sukelta dėl vairuotojų veiksmų, nesusijusių su vairavimu, gana sudėtinga – retas prisipažįsta, kad į kitą automobilį atsitrenkė, nukreipęs dėmesį į skambantį telefoną arba, kad nepastebėjo pėsčiojo, nes artėjant prie pėsčiųjų perėjos dėmesys buvo nukreiptas į kečupo lašelį, nukritusį nuo valgomo dešrainio, arba kad į priešpriešinę eismo juostą įvažiavo, nes norėjo patikrinti socialinio tinklo naujienas. Vairuotojų priklausomybė nuo naudojimosi mobiliojo ryšio priemonėmis, taip pat kiti veiksmai, nesusiję su vairavimu: planšetinių kompiuterių naudojimas, žinučių rašymas, valgymas, kitokie pašaliniai veiksmai, nukreipiantys ir blaškantys vairuotojo dėmesį, yra pavojingi ir gali tapti eismo įvykio priežastimi. Policijos pareigūnai informuoja, kad šių metų pirmąjį pusmetį tokių nusižengimų išaiškinimas bus vienas iš pagrindinių eismo priežiūrą atliekančių pareigūnų prioritetų. Kelių eismo taisyklių 20 punkte nurodyta, kad motorinių transporto priemonių, traktorių, savaeigių mašinų vairuotojams draudžiama naudotis mobiliojo ryšio priemonėmis, jeigu jomis naudojamasi rankomis, išskyrus tuos atvejus, kai stovinčios transporto priemonės variklis išjungtas. Tai reiškia, kad kalbėti mobiliuoju telefonu, naršyti internete, rašyti trumpąsias žinutes ar kitaip naudotis mobiliojo ryšio priemone rankomis galima tik saugiai sustojus leistinoje vietoje ir išjungus vairuojamo automobilio variklį. Taip pat Kelių eismo taisyklėse nurodyta, tad vairuotojas turi vengti bet kokių su transporto priemonės vairavimu nesusijusių veiksmų. Lietuvos Respublikos saugaus eismo automobilių keliais įstatyme apybrėža, kad vairavimas – tai veiksmai, kuriais valdoma transporto priemonė. Taigi, nei valgymas, nei gėrimų vartojimas, nei kitokia veikla, nesusijusi su transporto priemonės valdymu, negali būti atliekama. Vairuotojų naudojimasis mobiliojo ryšio priemonėmis, kai jomis naudojamasi rankomis (išskyrus atvejus, kai stovinčios transporto priemonės variklis yra išjungtas), užtraukia baudą vairuotojams nuo 60 iki 90 eurų, taip pat už šį nusižengimą gali būti skiriamas teisės vairuoti atėmimas nuo 1 iki 6 mėnesių. Kelių policijos pareigūnai praėjusiais metais nustatė 16 tūkst. 329 tokius pažeidimus. Šiais metais pareigūnai nubaudė daugiau negu 2 tūkstančius mobiliojo ryšio priemonėmis besinaudojančius vairuotojus, dešimtys vairuotojų neteko teisės vairuoti.