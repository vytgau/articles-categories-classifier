Penktadienio vakarą, kai buvo įveikti 3 greičio ruožai, sėkmingiausiai iš Lietuvos sportininkų važiavo D. Jociaus ir Donato Zvicevičiaus ekipažas: jis buvo trečias bendrojoje įskaitoje, o dėl „Talsi 2017“ ralio lyderio pozicijų intensyviai kovojo ruso Nikolajaus Griazino ir suomio jaunojo ralio talento Kalle Rovanperos ekipažai (abu važiavo „Škoda Fabia R5“). Tačiau jau antrosios dienos pradžioje rikiuotę gerokai sumaišė itin klastingas posūkis 5-ame ralio greičio ruože, kuriame iš kovos pasitraukė net 7 ekipažai (tarp jų – D. Jocius), o Vytautas Švedas prarado beveik 10 minučių. Į pirmą vietą Lietuvos čempionato įskaitoje po šio greičio ruožo pakilo broliai Vaidotas ir Žygimantas Augustas Žalos. „Mitsubishi Lancer EVO VII“ automobiliu važiavę sportininkai po šio greičio ruožo šoktelėjo ir į trečią bendrosios įskaitos vietą, kurios nebeužleido iki pat lenktynių finišo. Jiems įkandin intensyviai sekė latvio R. Simarcio ir lenko F.Nivette ekipažai, tačiau jiems taip ir nepavyko pavyti brolių Žalų. Tarp lietuvių toliau rikiavosi Giedrius Notkus ir Benediktas Vanagas.  Tarp „Škoda Fabia R5“ vairavusių lyderių taip pat užvirė neįtikėtinai atkakli kova. Prieš paskutinį miesto greičio ruožą, kurio ilgis tesiekė 2,44 kilometro, skirtumas tarp ekipažų buvo viso labo 0.5 sekundės suomio naudai. Tačiau finaliniame greičio ruože jaunasis K. Rovanpera neatlaikė įtampos ir starte padarė klaidą, perleisdamas pergalę rusui N. Griazinui. Praėjus valandai po finišo rezultatų rikiuotę dar kartą sumaišė teisėjų sprendimas skirti 20 minučių baudas net trims lietuvių ekipažams, tarp jų – V.Žalai ir G.Notkui, už kuro papildymą neleistinoje vietoje, nustumdamas lenktynininkus į rikiuotės galą. Po teisėjų sprendimo, finalinėje rikiuotėje aukščiausiai tarp lietuvių buvo klasifikuojamas B. Vanago ekipažas, užėmęs 7-ą vietą bendroje įskaitoje. Po ralio V.Žala neslėpė nusivylimo susidariusia situacija. „Latviai apsiskaičiavo dėliodami maršrutinę kortelę, todėl važiuodami su bioetanoliu ir standartiniu kuro baku netilpome į normą. Parašėme prašymą papildomam kuro užpylimui, varžybų vadovas nurodė, kurioje zonoje piltis. O po ralio nuteisė tarsi būtume krūmuose užsipylę“, – pasakojo V. Žala. Dėl kuro naudojimo „Rally Talsi“ intrigų kilo ir 2015 metais, kuomet latviai iš bendrosios įskaitos pašalino V. Švedo ekipažą, nes pastarasis kaip ir dauguma lietuvių naudojo ne sportinį kurą, o bioetanolį. Lietuvos čempionatas birželio viduryje bus pratęstas Kelmės apylinkėse, čia vyks trečias nacionalinio čempionato etapas – ralis „Žemaitija 2017“.