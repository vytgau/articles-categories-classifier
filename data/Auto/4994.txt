Automobilių pardavimų portale randame „Volkswagen Caravelle“ automobilį. Vienatūris pagamintas 2007 metais, rida 260 tūkst. km. Taip nurodyta skelbime. Skelbimo nuotraukose „Caravelle“ dar su švediškais registracijos numeriais, tad patikrinti automobilio duomenis itin nesudėtinga – 7,5 tūkst. eurų įvertintas automobilis, pagal Švedijos interneto portaluose rastą informaciją, nuvažiavęs ne 260 tūkst. km, o 389 tūkst. 795 km. Ši patikra prieinama visiems ir nieko nekainuoja. DELFI žurnalistas susisiekė su automobilio pardavėju ir kaip pirkėjas domėjosi automobilio būkle. - Skelbime rašoma, kad dužęs priekinis stiklas. Ar automobilis po autoįvykio?, – apsimetęs pirkėju paklausė žurnalistas. – Nežinau. Jau antras skambinate ir tokį teiginį sakot. Aš iš tikro nežinau. - Automobilis atvyko į Švedijos? – Taip, iš Švedijos. - Kaip dėl ridos? Matau, jog rida 260 tūkst.? – Jo, 260 tūkst. Matote, nes aš ją variau, tai, sako, 50 tūkst. yra atsukta rida. - Tada realiai rida turėtų būti 310 tūkst.? – Taip, taip. - Patikrinus Švedijos internetiniuose puslapiuose, rašoma, kad tikra rida 390 tūkst. km. – Tai reiškia, kad ir man meluoja. - Švedai jau parduodami automobilį informavo, kad atsukta rida 50 tūkst. km? - Realiai atsukta 130 tūkst. – O kur tu čia žiūrėjai? Aš žiūrėjau pagal VIN (automobilio identifikacinį numerį – red. past.), tai man nieko nerodė. - Tikrinau pagal valstybinį numerį. – Aišku. Nubaustų nėra Lietuvos policijos duomenimis, nuo tada, kai ridos klastojimas laikomas nusikaltimu, gauti penki pranešimai apie galimas nusikalstamas veikas, tai yra pakeistus automobilio odometro duomenis. Tiesa, nė vienas tyrimas taip ir nepasiekė teismo – nepavyko įrodyti veikos arba nebuvo rasti kaltininkai. DELFI primena, kad praėjusių metų spalio pabaigoje Seimas priėmė Baudžiamojo kodekso pataisas. Pagal projektą, tas, kas suklastojo transporto priemonės ridą, bus baudžiamas bauda arba areštu, arba laisvės atėmimu iki dvejų metų. Tačiau akivaizdu, kad šis įstatymas veikia tik „ant popieriaus“.