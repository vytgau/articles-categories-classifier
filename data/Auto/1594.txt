„Įdiegus šią šviesoforais reguliuojamą perėją tikimės užtikrinti tinkamą eismo dalyvių saugumą, eliminuojant chaotišką pėsčiųjų judėjimą iki šiol nereguliuota perėja. Ja kasdien į Santaros klinikas ir iš jų patenka tūkstančiai atvykusiųjų automobiliais ir viešuoju transportu. Be to, sumažės ir aplinkos tarša – transporto priemonės šia atkarpa judės sklandžiau, rečiau stos prie jau reguliuojamos perėjos“, – sako Vaidotas Meškauskas, SĮ „Susisiekimo paslaugos“ Bendrųjų reikalų departamento vadovas, vykdantis direktoriaus funkcijas. Pasak įmonės eismo organizavimo specialistų, pirmadienį užbaigus šviesoforinės perėjos paleidimo darbus dar vyks kompleksinis sistemos derinimas. Derinimo metu bus stebimas eismo srautas, reguliuojamas ir derinamas šviesoforų bei sistemos darbas, kad būtų pasiektas optimalus reguliuojamos perėjos veikimas. Naujoji šviesoforinė perėja bus suderinta su netoliese esančia kita perėja, taip užtikrinant tinkamą srautų reguliavimą ir pralaidumą. Abi ties Santaros klinikų kompleksu esančios šviesoforinės perėjos bus koordinuojamos tiek piko metu, tiek ir ne piko metu, esant didesniems pėsčiųjų ir transporto srautams. Eismo dalyvių saugumą užtikrins ir kita priemonė – greičio matuoklis. Šis matuoklis ne tik fiksuos leistiną greitį viršijančias transporto priemones, bet ir tas transporto priemones, kurių vairuotojai nepaisys raudono šviesoforo signalo ir, jam degant, kirs pėsčiųjų perėją.