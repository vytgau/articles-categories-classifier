Nepatingėjau ir specialiai piktiesiems komentatoriams siunčiu kur kas ilgesnį incidento vaizdo siužetą (pasak vairuotojo, vieną vakarą Žirnių g. jam prieš nosį sustojo BMW vairuotojas, keršydamas už tai, kad jis važiavo 70 km/h, kai leidžiamas greitis buvo 80 km/h – DELFI). Iš šio vaizdo įrašo matyti, kad prieš tai nebuvo jokio incidento (o jei kas dar norite viso to vakaro, valandos, dviejų, trijų valandų vaizdo įrašo, tai... Panorėkite ir praeis). O jei pasižiūrėsite vaizdo įrašo pabaigą, pastebėsite, kad tas, mano akimis, „nevisaprotis“, iškart po to, kai sustojo prieš mane, prisivijo ir lygiai tokiu pat būdu aplenkė ir „užstabdė“ toli priekyje važiavusį kitą automobilį. Gal tą žmogų tikrai kažkas įsiutino, bet jis kelyje „atsiskaitinėjo“ su visais iš eilės. Mano manymu, tai akivaizdžiai keistai besielgiantis tipas. Ankstesnis vaizdo siužetas buvo trumpas, nes „E-policijai“ galima siųsti riboto dydžio įrašą. Štai ilgesnis vaizdo įrašas: Dar keli žodžiai tiems, kam nepatinka „skundimas“ – jo reikia kuo daugiau ir kuo aktyvesnio, nes tada kelyje bus švariau. Jei jums patinka lenktyniauti, daužytis automobilių šonais, iššokus iš jų „vyriškai“ aiškintis – jūsų valia. Galite iš viso pavažiuoti į valstybes ryčiau, pasigriebę beisbolo lazdų, kur toks aiškinimasis, panašu, yra įprastas būdas. Man patinka vokiška tvarka ir aktyvūs pilietiški žmonės, kurie nenutyli, pavyzdžiui, išgirdę verkiančius mušamus kaimynų vaikus (kai „neskundėjai“ dažniausiai numoja ranka, nes „ne jų reikalas“, o po to patys baisisi žvėriškumu kaimynystėje). Aš ne kartą mačiau, kad geriausias rimbas tokiems „ereliams“ – administracinės priemonės. Teko matyti, kaip policijos skyriuje visas pasipūtimas kaipmat išgaruoja, telieka verkšlenti. Tad pažeidėjus fiksavau ir fiksuosiu. Specialiai nieko neprovokuoju, nusiraminkit. Važiuoti 70-75 km/h keliu, kuriame maksimalus leistinas greitis yra 80 km/h, o jau už kelių šimtų metrų – 50 km/h, nėra provokacija. DELFI už šio rašinio turinį neatsako, nes tai yra subjektyvi skaitytojo nuomonė! DELFI ragina vairuotojus laikytis KET, o užfiksuotus pažeidimus siųsti el.p. baudoskvitas@delfi.lt!