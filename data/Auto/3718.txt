Anot kompanijos, nauja platforma leidžia jos pagrindu kuriamų automobilių standumą padidinti nuo 70 iki 100 procentų, o į kėbulą integruotas galinis stabilizatorius sumažina siūbavimus net iki 50 procentų. Suprantama „Subaru“ markei, automobilis bus varomas visais keturiais ratais. Šio modelio prošvaisa – net 220 mm, o svorio centrą inžinieriams pavyko pažeminti 5 mm. XV modelyje taip pat bus siūloma speciali važiavimo bekele kontrolės elektroninė sistema „X-Mode“. Variklio skyriuje bus montuojamas atnaujintas pirmtako 2 litrų darbinio tūrio opozicinis benzininis motoras, kuris generuos 154 AG galią ir 196 Nm sukimo momentą. Teigiama, kad 80 proc. jėgainės detalių yra naujos, todėl variklis tapo galingesnis, lengvesnis ir ekonomiškesnis. Jo galią ratams perduos septynias pavaras imituojantis variatorius „Lineatronic“.  Naujajame „Subaru XV“ sumontuotas tikslesnis vairo mechanizmas, o salone galima rasti multimedijos sistemą su 8 colių skersmens liečiamuoju ekranu. Jau bazinėje versijoje bus montuojama saugumo sistema „EyeSight“, kuri jungia adaptyvaus greičio palaikymo funkciją, eismo juostos laikymo pagalbininką ir svarbiausią – priekinio susidūrimo išvengimo sistemą). „Subaru“ taip pat pasiūlys keletą naujų automobilio dažymo spalvų, 18 colių skersmens naujo dizaino ratlankius. Kainos kol kas dar nepaskelbtos.