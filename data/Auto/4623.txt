„Kol kas Dakaro ralio organizatoriai nekomentuoja įvykių skurdžiausioje Pietų Amerikoje valstybėje. Tačiau, prisimenant 2008 m. likus dienai iki starto atšauktas lenktynes, suprantame, kad gali visko nutikti. Taip pat suvokiame, kad organizatoriai darys viską, kad ralis įvyktų. Dakarui rengiamės toliau, tačiau turime ir planą, ką darysime, jei ateinančiais metais Dakaras neįvyks arba bus pakeistas jo formatas“, – sakė B. Vanagas. Dėl sausros Bolivijoje sutrikęs vandens tiekimas keliems dideliems miestams. Tarp jų – sostinei La Pasui, kuriame Dakaro ralio dalyviai planuoja praleisti poilsio dieną – sausio 8-ąją. Pasak Bolivijos dienraščio „Liberation“, dėl to Dakaro ralis gali būti atšauktas arba gerokai sutrumpintas. Pietų Amerikos žiniasklaida teigia, jog didžiausią sumaištį dėl sausros kelia pagrindinių Bolivijos pramonės šakų – žemės ūkio ir kasybos – įmonės. Jos nepasidalija vandens ištekliais, kurių abiem labai reikia. Kaip rašo Argentinos, kurioje finišuos Dakaro ralio dalyviai, laikraštis „La Nacion“, Bolivijos prezidentas Evo Moralesas ėmėsi skubių veiksmų padėčiai stabilizuoti. Bolivijos vyriausybė garantavo, jog vanduo Dakaro dalyviams bus tiekiamas sklandžiai, kaip buvo iki šiol. „Net jei vandens ir truks, ralyje dalyvaujančios komandos yra pasirengusios įvairiems iššūkiams. Mes, pavyzdžiui, vežamės daugiau nei toną šalčiu išgryninto „Melt Water“ vandens“, – sakė B. Vanagas. Jo bolidą „Toyota Hilux“ Dakare lydės techninio aptarnavimo sunkvežimis ir trys visureigiai „Toyota Land Cruiser“. 2017 metų Dakare „General Financing team Pitlane“ komanda privalės įveikti daugiau nei 9 tūkstančių kilometrų trasą, kuri drieksis per tris Pietų Amerikos valstybes: Paragvajų, Argentiną ir Boliviją. „General Financing team Pitlane“ komandai bei B. Vanagui priklauso geriausias Lietuvos ir Baltijos valstybių rezultatas Dakaro ralio istorijoje. Tai – 2015 metais iškovota pergalė privačių komandų įskaitoje ir 24-oji vieta bendroje Dakaro ralio įskaitoje.