Kaip rašoma pranešime žiniasklaidai, renginio dalyviai ne tik iš arti susipažino su universalais „Clio Grandtour“, „Megane Grandtour“ bei „Talisman Grandtour“, bet ir kartu su arenos šeimininkais, „Žalgirio“ krepšinio komandos žaidėjais, parodė sugebėjimus prie baudų metimo linijos ir įvertino automobilių bagažinių erdvumą. Savo jėgas patikrinti prie baudų linijos panorusius dalyvius organizatoriai suskirstė į tris komandas, kurioms į pagalbą atskubėjo žalgiriečiai Renaldas Seibutis, Brockas Motumas bei Edgaras Ulanovas. Kiekvienas taiklus krepšinio kamuolys keliavo į komandai tekusio „Renault“ automobilio bagažinę. Draugiškoms lenktynėms azarto suteikė puikios organizatorių dovanos greičiausiai bagažinę pripildžiusiai komandai. Į „Talisman Grandtour“ bagažinę sutalpinta net 60 krepšinio kamuolių.  Universale „Talisman Grandtour“ bagažinės ilgis siekia 1116 mm, o tūris – 572 l (pagal VDA), sulanksčius sėdynes bagažo skyriuje galima sutalpinti iki 2010 mm ilgio krovinį, o erdvė padidėja beveik iki 1700 l. Automobilyje yra speciali erdvė slidėms padėti, lengvai montuojamos stogo bagažinės, dviračių laikikliai ar užlenkiamas vilkimo kablys, taipogi bagažinę lengva pritaikyti saugiam augintinių vežimui. Kompaktiškiausio universalų šeimos nario „Renault Clio Grandtour“ bagažinės tūris siekia 445 l, o „Renault Megane Grandtour“ - 521 l.