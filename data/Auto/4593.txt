Naujos kartos „Insignia Grand Sport“ modelio konstrukcija paremta visiškai nauja architektūra. Kaip rašoma kompanijos pranešime žiniasklaidai, ratų bazė ilgesnė 92 mm, salonas tapo erdvesnis, ypač gale sėdintiems. Ilgesnė ratų bazė gale sėdintiems suteikia 32 mm daugiau erdvės, 25 mm daugiau pločio pečių aukštyje ir 8 mm daugiau galvos aukštyje. Dizaineriai suteikė naujam „Insignia Grand Sport“ naujų proporcijų, jis tapo atletiškesnis. Dabar automobilis atrodo ilgesnis ir žemesnis (tapo žemesnis 29 mm), primena aukštesnės klasės kupė. Tokia forma turi įtakos aerodinaminėmis savybėms – oro pasipriešinimo koeficientas dabar siekia tik 0,26 Cd. Optimizuota konstrukcija ir lengvo svorio medžiagos leido gamintojams naujo modelio svorį, palyginus su pirmtaku, sumažinti net 175 kg, todėl automobilis tapo tiksliau valdomas ir manevringesnis. Automobilyje montuojami aukštųjų technologijų mazgai, tokie kaip visi varantieji ratai su traukos paskirstymo sistema (viena moderniausių šioje klasėje) ar nauja aštuonių laipsnių automatinė transmisija.  Be to, „Insignia Grand Sport“ turės visą galybę aukščiausio lygio technologijų, kurios vairavimą daro saugesnį, patogesnį ir komfortiškesnį. Remdamiesi patirtimi, įgauta naudojant adaptyvių LED matricos žibintų sistemą „Astra“ modelyje, „Opel“ inžinieriai sukūrė antros kartos „IntelliLux LED“ žibintus „Insignia“ modeliui. Kaip teigiama, jie dabar veikia dar tiksliau, greičiau, yra galingesni, o ilgosios šviesos apšviečia net 400 m toliau. Komforto įrangos sąraše: išvažiavimo iš savo eismo juostos įspėjimo sistema su vairo pasukimo funkcija, naujas informacijos pateikimo ant priekinio stiklo „head-up“ ekranas ir 360° vaizdą rodančios kameros, kartu su komfortiškomis AGR sertifikuotomis aukštos kokybės sėdynėmis, šildomomis ir priekyje ir gale, bei šildomas priekinis stiklas. Informacijos ir pramogų sistema „IntelliLink“ užtikrins gerą ryšį automobilio salone, o asmeninė „Opel OnStar“ sistema suteiks dar daugiau paslaugų. Ji ne tik iškviečia pagalbą įvykus avarijai ar automobilio vagystei. Nauja asmeninio asistento paslauga, kuri pristatoma su „Insignia“, suteiks galimybę naudojantis „OnStar“ rasti ir užsakyti viešbutį. Be to, „OnStar“ sistemos 4G LTE „Wi-Fi“ funkcija suteikia galimybę visiems keleiviams automobilyje prisijungti prie interneto tinklo. Taip pat pažymima, kad naujos kartos modelio vairuotojai salone turėtų jaustis sportiškiau, mat sėdės 3 cm žemiau. Naujame „Insignia“ bus rūpinamasi ne tik keleiviais: tai pirmasis „Opel“ su aktyviu aliuminio variklio gaubtu, kuris susidūrus su pėsčiuoju akimirksniu šiek tiek pasikelia, kad sušvelnintų smūgį ir kaip galima labiau apsaugotų jį nuo sunkių sužalojimų. Bagažinės talpa sieks nuo 490 iki 1450 l. „Insignia Grand Sport“ bus galima rinktis su naujausios kartos turbininiais varikliais ir pavarų dėžėmis. Itin efektyvi aštuonių laipsnių automatinė pavarų dėžė yra pati moderniausia asortimente, tačiau pradžioje ją bus galima rinktis tik su išmania visų varančiųjų ratų sistema. Automobilyje sumontuota ir moderni penkių svirčių galinė pakaba. Visų varančiųjų ratų sistemoje įprastinį galinį diferencialą pakeitė elektromagnetinė daugiadiskė sankaba, kuri suteikia daugiau tikslumo ir galios galiniams ratams ir kiekvienam atskirai, nesvarbu, kokiu keliu važiuojama. Posūkiuose papildomas sukimo momentas perduodamas išoriniam galiniam ratui ir tai užtikrina tikslesnį valdymą. Sistema reaguoja akimirksniu į kiekvieną akceleratoriaus pedalo spustelėjimą ir užtikrina stabilumą bet kokioje situacijoje. Patobulinta „FlexRide“ važiuoklė turės užtikrinti optimalų važiavimą bet kokiomis sąlygomis. Sistema pritaiko amortizatorių, vairo ir transmisijos (automatinės) darbą prie važiavimo režimo („Standard“, „Sport“ ir „Tour“), kurį pasirenka pats vairuotojas. Visame pasaulyje „Opel“ iki šios dienos jau pardavė 900 tūkst. „Insignia“ automobilių.