Iki šiol prie šio ralio starto linijos dažniausiai matydavome naujus, apynaujus, sportinius ar bent poros dešimčių metų amžių siekiančius automobilius, tačiau 2017 metų birželio 2-3 dienomis žurnalistų ralio maršrutu riedės ir senesnius laikus menanti istorinė technika, kurios entuziastų Lietuvoje vis daugėja. „Suorganizuoti istorinių automobilių ralį minčių buvo jau seniai, nes matau tą spragą Lietuvoje. Šalyje atsiranda vis daugiau senovinės technikos, vis daugiau didelių vaikų įsigyja tokius žaislus, apie kuriuos svajojo jaunystėje. Todėl tokių automobilių savininkams norisi padaryti gražią ir įdomią šventę. Šias mano mintis itin palaikė Romas Tamulevičius, turintis klasikinių automobilių dirbtuves Prienuose ir mylintis klasikinius „Datsun“ automobilius. Jis pažadėjo, kad Istorinių automobilių ralyje dalyvaus 5-8 šios markės automobiliai, atvyksiantys ir iš kitų šalių. Taigi, mūsų ralyje pirmiausiai atsirado „Datsun“ markė, o vėliau ralio parneriu tapo „Nissan“. Tai toks lemtingas atsitiktinumas, nes „Datsun“ prekinis ženklas priklauso „Nissan“. Pastarieji vyraus „Press ralyje“, o susirinkę „Datsun“ savininkai surengs galbūt net atskiras mono taurės varžybas“, – apie būsimą renginį pasakojo Lietuvos žurnalistų autoklubo prezidentas ir ralio direktorius Valdas Valiukevičius.  Taigi, pirmą kartą „Press ralyje“ su žurnalistais varžysis ir istorinių automobilių vairuotojai, todėl ralio organizatoriai laukia istorinės technikos gerbėjų ir savininkų su originaliais automobiliais, kurių modeliai yra ne jaunesni kaip 1986 metų gamybos. Istorinio ralio dalyviai varžysis tikslaus pravažiavimo rungtyse, orientavimosi varžybose bei turės atlikti specialias užduotis. Visas Istorinių automobilių ralis vyks ant asfaltinės kelio dangos. Jau pirmąją „Press ralio“ dieną, penktadienį, istorinės technikos ekipažams reikės įveikti 250 km atstumą. Viso per dvi dienas bus nuvažiuota apie 400 km distancija, kurioje ralio dalyviai turės progą susipažinti su įvairiais istoriniais Lietuvos objektais bei turės patys atlikti įvairias užduotis. Visas ralio maršrutas drieksis nuo Kauno iki jau vasaros ritmu pradėsiančios gyventi Palangos. Startas – birželio 2 dieną, 10 valandą, Kauno rotušės aikštėje, finišas – birželio 3 dieną, 14 valandą Vytauto gatvėje, Palangoje.