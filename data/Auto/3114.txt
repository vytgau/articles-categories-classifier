„Subaru of America“ vadovas Thomas J. Dollas ypač džiaugiasi tuo, jog gamintojas antrus metus iš eilės buvo aukščiausiai įvertintas „Best Overall Brand“ įskaitoje: „Tai didelė garbė ir pripažinimas. Mes antrus metus iš eilės tampame autoritetingo vertinimo nugalėtojais. Saugumas, patikimumas ir ilgaamžiškumas – tai visuotinai pripažinti „Subaru“ prioritetai, kuriuos klientai vertina jau daug metų“, – teigia jis. „Kelley Blue Book“ savo reitinguose remiasi naujų automobilių pirkėjų apklausomis ir vairuotojų atsiliepimais. Tai – vienas autoritentingiausių JAV tyrimų, kurio nugalėtojai įvardijami, remiantis objektyviomis nuomonėmis. Savo įspūdžius ir vertinimus apie automobilių įsigijimą, jį lėmusius kriterijus ir kitas aplinkybes Amerikos vairuotojai gali palikti „Kelley Blue Book“ apklausų portale, todėl duomenų bazė yra itin išsami. Įkurta 1926 metais „Kelley Blue Book“ vertinama už objektyvumą, tyrimų ir nuomonių įvairiapusiškumą bei vartotojams, gamintojams ir pardavėjams aktualios informacijos sklaidą. „Subaru“ modeliai visame pasaulyje yra priskiriami prie didžiausią išliekamąją vertę turinčių automobilių. Tai patvirtina ir dar vienas JAV paskelbtas tyrimas – ALG 2017 „Residual Value Awards“. Gamintojų išliekamosios vertės tyrime „Subaru“ aplenkė du rimtus varžovus iš Japonijos – antrą vietą užėmė „Honda“, o trečią – „Toyota“. Atskirų modelių kategorijoje net šeši „Subaru“ automobiliai irgi tapo savo klasių nugalėtojais. Kompaktinių automobilių kategorijoje didžiausią išliekamąją vertę turinčiu pripažinta „Impreza“ (aplenkė „Honda Civic“ ir „Toyota Corolla“), tarp vidutinės klasės automobilių nugalėjo „Subaru Legacy“ (antroje vietoje – „Honda Accord“, trečioje – „Hyundai Sonata“), o sportinių automobilių kategorijoje – „Subaru WRX“. Beje, pastarojoje kategorijoje trečią vietą užėmė dar vienas „Subaru“ modelis – BRZ. Visureigių grupėje „Subaru“ neturėjo lygių. „Subaru Crosstrek“ (Europoje žinomas XV vardu) aplenkė „Honda HR-V“ ir „Mazda CX-3“ nedidelių visureigių grupėje. „Forester“ įvertintas geriausiai tarp kompaktinės klasės visureigių (antras – „Hyundai Tucson“, trečias – „Kia Sportage“), o vidutinės klasės padidinto pravažumo automobilių grupėje karaliauja „Outback“. Jis aplenkė „Ford Edge“ ir „Hyundai Santa Fe Sport“.