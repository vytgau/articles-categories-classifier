Skaitytojas Paulius, praėjusių metų liepą ne tik laikė teorinį vairavimo egzaminą, bet ir atrado e.regitra sistemos problemą, kuria pasinaudojus, galima keisti egzamino laiką, panaikinti rezervaciją ar peržiūrėti konkretaus asmens duomenis, kuriuos jis teikia atlikdamas registraciją dėl vairavimo egzamino. „Vasarą laikiau teises. Kadangi esu smalsus, išmanau technologijas, peržvelgiau, kaip techniškai sukurta e.regitros sistema. Programiniame kode radau spragų, kaip neprisijungę vartotojai gali keisti egzamino rezervacijos duomenis, peržiūrėti kitų asmenų informaciją“, – pasakojo skaitytojas Paulius Saulėnas. Kaunietis pastebi, kad apie šią problemą kelis kartus pranešė „Regitrai“ bendru elektroniniu paštu ir nors visada sulaukdavo atsakymo, kad laiškas pagal kompetenciją persiųstas valstybės įmonės administracijai, daugiau jokių žinių nesulaukdavo. Praėjusio mėnesio pabaigoje patikrinęs, ar sistemos prižiūrėtojai ėmėsi veiksmų užkardant šią problemą, praėjus ir daugiau kaip pusmečiui techninė sistemos spraga vis dar palikta. Kauno technologijos universitete informatikos fakultete Programų sistemų studijas pirmame kurse besimokantis vaikinas pasakojo, kad viešinti problemą žiniasklaidoje patarė jo karjeros mentorius Tomas Stasiukaitis. Portalas „Kas vyksta Kaune“ paskelbtą informaciją persiuntė ir valstybės įmonės „Regitra“ administracijai ir tikisi, kad įmonės atstovai įvertins technines problemas ir jas ištaisys. Daugiau skaitykite ČIA. Papildyta „Regitros“ komentaru: Dėkojame vaikinui už aptiktą problemą ir apgailestaujame, kad sureaguota anksčiau nebuvo - tikėtina, kad vasarą vykstant struktūriniams pokyčiams valstybės įmonės direkcijoje ne visos pradėtos užduotys buvo pabaigtos. Informacinių technologijų departamento vadovas informavo, jog aprašyta klaida nedelsiant ištaisyta. Patiksliname, kad žinant asmens kodą ir jį įvedus, viešoje registracijos į egzaminus sistemoje, galima pamatyti, kokiame filiale, kurią dieną, kokios kategorijos egzaminui asmuo yra registravęsis. Sistemoje buvo įsivėlusi klaida, kuri leisdavo pamatyti ir egzamino, į kurį asmuo yra užsiregistravęs, numerį. Jokie kiti VĮ „Regitra“ klientų duomenys, kaip kad teigiama straipsnyje, niekada nebuvo ir nėra pasiekiami viešai. Galimybė užsiregistruoti į VĮ „Regitra“ egzaminus ir keisti jų laiką nenaudojant elektroninių atpažinties priemonių (mobilusis parašas, prisijungimas per banką ir kt.) sudaryta dėl jauno VĮ „Regitra“ klientų amžiaus. Dauguma mūsų klientų į egzaminus registruojasi dar nesulaukę pilnametystės ir gali neturėti asmeninių elektroninių atpažinties priemonių, todėl galimybė save identifikuoti tik su asmens kodu vis dar egzistuoja. Nors šiuo metu veikianti sistema tenkina pagrindinį jai keliamą uždavinį — sudaryti galimybę registruotis į egzaminus - vis dėlto sutariama, kad ji yra pasenusi (veikia nuo 2004 m.), sunkiai aptarnaujama. Įmonės viduje jau testuojama nauja viešoji registracijos į egzaminus sistema, kuri artimiausiu metu bus pristatyta viešai.