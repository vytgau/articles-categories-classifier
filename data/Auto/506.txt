Tiems, kas tingi skaityti net trumpus tekstus, padarysiu portalams nebūdingą išimtį ir pateiksiu jau apžvalgos pradžioje reziumė. Naujasis XV palyginus su pirmtaku yra akivaizdžiai pagerėjęs automobilis: jame išaugęs komforto ir kokybės pojūtis, didelis saugumo įrangos paketas dabar įdiegtas jau baziniuose modeliuose, salono erdvė išsiplėtusi, geras funkcionalumas išsaugotas, smarkiai pagerėjusi garso izoliacija, o valdymas ir važiavimo komfortas – aukštumoje. Vairo sistema tiksli, visi varomi ratai praplečia galimybes, važiuoklė protingai standi ir netriukšminga, o miriadus miesto šulinių dangčių ar užmiesčio žvyrkelio duobių praryja vienoda monotonijos ir ramybės padabinta išraiška. Na, bet už patobulinimus teks ir susimokėti daugiau – skaičiuojant Lietuvos atstovybių siūlymus, vidutiniškai jo kaina, priklausomai nuo komplektacijos, pakilo apie 2-3 tūkst. eurų. Naujos platformos privalumai Naujasis modelis išvaizda primena pirmtaką – pažįstantis šią markę iškart supras, kad tai XV. Tačiau daugybė smulkesnių naujų detalių suteikia jam šviežumo, modernumo, o naujos formos žibintai lengvai asocijuojami su „Levorg“ arba naujausios kartos „Impreza“. Salone didelių ergonominių pokyčių nėra, tačiau jų ir nereikėjo, nes su šia užduotimi „Subaru“ tvarkėsi pakankamai gerai ir anksčiau. Na, liko keletas keistesnių prietaisų parodymų valdymo niuansų, bet tai smulkmenos. Užtat į akis iškart krenta pagerėjusi salono apdaila, ausis tausoja aukštesnio lygio garso izoliacija, pirštų galiukus glosto iki 8 colių įstrižainės padidėjęs centrinis ekranas su gal kiek silpniau šitame kontekste atrodančiais funkcijas dubliuojančiais fiziniais mygtukais po juo. Na, ir erdvė – naujuoju XV jau galima pakankamai komfortabiliai važiuoti penkiese, tiesa, bagažo skyriuje telpa tik 385 l krovinio, bet salone pakanka vietos ir dėtuvių smulkesniems daiktams, buteliukams bei puodeliams, sumontuota keletas USB ir 12V jungčių, tad praktiškumo aspektas lieka ištikimas „Subaru“ arba vice versa. Erdvės pokyčiai buvo užkoduoti kuriant naująją „Subaru“ modulinę platformą, kurios architektūra ir nugulė į naująjį XV bei taps pagrindu kitiems ateities modeliams. Vertinant pokyčius dar galima atkreipti dėmesį, kad konstrukciškai jau yra numatyta vietos hibridinei pavarai – bus labai smalsu pamatyti, kokius elektrifikacijos sprendimus priims ši japonų markė, kuri jau pranešė, kad greičiausiai mėgins kliautis „Toyota“ patirtimi. Žvaigždėtas saugumas Be šiek tiek aukštesnės sėdėjimo padėties, geresnio apžvelgiamumo ir erdvės malonumų, naujoji XV konstrukcija jai dar ir suteikė kūniškų privalumų – beveik dvigubai standesnį kėbulą, užtikrinantį galimybes pagerinti valdomumą ir padidinti saugumą. Kalbant apie jį, „Subaru XV“ gavo maksimalų penkių žvaigždučių įvertinimą Europos saugumo bandymų organizacijos „Euro NCAP“ testuose ir tai ne vien „geležies“ nuopelnas. Japonų markė neslėpdama pasididžiavimo dabar kiekviename pranešime žiniasklaidai informuoja, kad saugumo sistema „Eyesight“, kamerų, jutiklių ir lazerių pagalba apimanti automatinio stabdymo, eismo juostos nesilaikymo perspėjimo, automatinių žibintų, adaptyvią pastovaus greičio palaikymo, aklosios zonos stebėjimo ir kitas sistemas įdiegta absoliučiai visuose XV automobiliuose. O ko vertas efektyviai veikiantis ir mirksėjimais bei pypsėjimais vairuotoją perspėjantis skersinio eismo judant atbulai perspėjiklis teko įsitikinti ir pačiam – tikra pagalba nuo šerkšno ir žiemos purvo apmaurojusiais langais manevruojant prekybos centrų aikštelėse tarp nieko nepaisančių „kėglių“ su maišais.  Automobilio valdymas – tiesiog be priekaištų. Nuo „Subaru“ vardo neatsiejama efektyvi visų varančių ratų sistema, tyli ir (subjektyviu vertinimu) puikų standumo balansą pasiekusi važiuoklė kartu su tikslia, adekvačia vairo sistema – tiesiog sėkmingas derinys, pelnęs mano nuoširdžią simpatiją. Dažniau važinėjantys užmiestyje įvertins ir 22 cm prošvaisą. Be pasirinkimų Europiniam skoniui kiek liūdnesnė situacija kalbant apie variklius ir transmisijas. „Subaru“ dabar siūlo tik du benzininius agregatus: 1.6 litro darbinio tūrio 114 AG/150 NM pajėgumų ir dvilitrį 156 AG/ 196 NM motorus, kurie poruojami tik su bepakope automatine septynias pavaras įmituojančia transmisija. Kadangi tai nėra sportinis automobilis, tad apie pastarąją negaliu pasakyti nieko blogo – rinkoje tikrai yra prastesnių pavyzdžių. Tačiau motorai, mano požiūriu, lieka silpnoji XV vieta. Bandyto dvilitrio atmosferinio agregato tikrai pakanka mieste ar organizmui, kuriame dėl genetinių sutrikimų nesigamina adrenalinas, tačiau lenkiant užmiestyje, bandant įsibėgėti greitkelyje – bet kokioje situacijoje, kur reikia staigesnės dinamikos – teks apsišarvuoti kantrybe. Jo suteikiamas įsibėgėjimas nuo 0 iki 100 km/val. užtrunka 10,4 sek. Mūsų bandytoji versija su dvilitre jėgaine testo metu per 145 nuvažiuotus kilometrus mišriu režimu (60/40 proc. miestas/užmiestis) vidutiniškai naudojo 8,5 litro benzino. Be to, variklio kauksmas, vertas pilnaties pjaunamo vilko, pasigirstantis jau nuo poros tūkstančių apsukų, o spaudžiant akceleratorių toliau pamažu virstantis į meškos kriokimą, nebeleis net pasigėrėti gera garso izoliacija. Apmaudoka, ir tiek, ypač įvertinus aukščiau minėtus pliusus. Na, ir pasirinkimų galimybė, primenanti sovietmetį – viena iš vienos pavarų dėžių ir du iš dviejų variklių. Laimei, kad tas vienas nėra „daktariška dešra“, o iš tų dviejų bent vienas sąlyginai nėra visiški vengriški lašiniai... Daugiau gauni, daugiau susimoki Vis dėlto šie aspektai turbūt tėra vieninteliai simpatijas šiam automobiliui ribojantys veiksniai. „Subaru“ markė mūsų šalies vairuotojų galvose jau paliko savo gilų antspaudą, o šis modelis, panašu, kad tik sustiprins įvaizdį gerąja prasme. Na, nebent dar užkliūtų ir kaina, kuri aukščiausios komplektacijos versijose ima konkuruoti su didesniais to paties „Subaru“ modeliais. Jeigu pirmtakas mūsų šalyje startuodavo nuo 19 tūkst. 990 eurų, tai dabartinės versijos minimali kaina – 22 tūkst. 990 eurų. O mūsų bandytos „Ridge“ komplektacijos automobilis kainuoja visus 28 tūkst. 750 eurų ir tai nėra brangiausia versija... Kas labiausiai patiko: Žiemą bekelėje puikiai atsiskleidė pagirtinos XV valdymo savybės, geras pakabos darbas, garso izoliacija. Kas labiausiai nepatiko: Menkas variklių ir transmisijų pasirinkimas, aukštesnės komplektacijos versijų kaina.