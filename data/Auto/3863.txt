Globalumą geriausiai iliustruoja šis skaičius – devintosios kartos „Civic“ buvo parduodamas net 170 šalių. Dešimtasis populiariojo C segmento „Honda“ modelis pernai jau debiutavo Jungtinėse Valstijose, o šį pavasarį išrieda iš gamyklos Svindone (Didžioji Britanija) ir į Europos gatves. Senojo žemyno žurnalistai buvo pakviesti jį išbandyti Barselonos miesto, Ispanijoje, apylinkėse. Praktiškumo dvelksmas Akis pamaitinus sportiškos išvaizdos eksterjeru (prie kurio dar trumpam sugrįšime), mus pasitinka neperkrautas „Civic“ salonas: viskas po ranka ir patogiai valdoma, medžiagos – neblogos kokybės ir, atrodo, gerai surinktos. Įdomus 7 colių skersmens centrinis ekranas primena į rėmelį įstatytą nedidelę planšetę. Multimedijos meniu greitai perprantamas: visų funkcijų valdymą galima patikėti iš esmės penkiems virtualiems mygtukams – dar vienas reveransas paprastumui. Beje, ir saugumui: „Honda Connect 2“ multimedijos sistema ne tik neleidžia važiuojant keisti svarbesnių parinkčių, bet net prijungti telefono (jaunimas gali nesuprasti) ar atlikti bet kokį kitą veiksmą, priverčiantį ilgiau nusukti akis nuo kelio. Kad reikėtų mažiau žvairuoti, pagalvota ir konstruojant vairuotojo prietaisų skydelį: jis taip pat 7 colių skersmens, jo žymenys ir raiška – dideli, o pageidaujamus parodymus galima keisti pagal įgeidžius. Negalintiems be šiuolaikinių telefonų siūlomas „Apple CarPlay“ ir „Android Auto“ funkcionalumas bei belaidė baterijos įkrovimo galimybė, priekyje taip pat sumontuoti du USB lizdai, tačiau gale sėdintieji turės pramogauti ribotai – apie USB jungtį jiems nepagalvota. Tačiau pagalvota apie erdvę pečių ir juosmens plotyje: keturiese naujuoju „Civic“ galima važiuoti išsidrėbus, penkiese irgi smarkiai spaustis kažin ar reiks. Tik ilgakojai gali likti nepatenkinti ir jaustis kiek apriboti, tačiau komfortiškai paversta galinė sėdynė kilsteli kelius aukščiau, racionaliai suteikdama papildomus centimetrus erdvės (žr. nuotrauką žemiau). „Honda“ atstovai pristatymo metu bėrė skaičius, kad dabar galiniams keleiviams atsirado 95 mm daugiau vietos kojoms ir 45 mm keliams. Erdvi klasei 478 litrų bagažinė pasižymi ir patogumu, nes turi itin plačią įdėjimo erdvę. Be to, joje montuojamas originalus krovinio uždangalas, kuris nusidengia nei į gylį, bet iš kairės į dešinę ir vieno mygtuko spustelėjimu išsiima, jeigu reikia dėti stambiagabaritį daiktą. Tie, kas nors kartą iš anksto nepasirengę stovėjo „IKEA“ krovos aikštelėje, tokių sprendimų naudą supras akimirksniu. Amžinoji sąjunga Naujojo „Civic“ išvaizda turėtų patikti ieškantiems sportiškai atrodančio automobilio, ypatingai galinė kėbulo dalis bei siluetas. Iškalbinga „nekalta“ detalė – dviejuose įrangos lygiuose siūlomas į vidurį suvestas išmetimo vamzdis su dvigubu antgaliu, it karštakraujuose boliduose (žr. nuotrauką). Pristatymo metu japonai žurnalistams pasakojo, kad jų žvilgsniai vėl krypsta į jaunesnę auditoriją, tad siekta sukurti tokį automobilį, kurio vairavimo savybės sudarytų amžinąją sąjungą su veržlia išvaizda. Ar jiems pavyko? Lengviausia būtų palaukti rugsėjį pasirodysiančios tikrosios sportinės „Type-R“ versijos – ji savaime atsakytų į gausybę klausimų, tačiau bandymų stovykloje Barselonoje mes turėjome modelius, kuriuose sumontuoti 1.0 ir 1.5 litro darbinio tūrio modernūs turbobenzininiai kintamojo vožtuvų darbo (i-VTEC) varikliai, galiausiai išstūmę į užtarnautą poilsį atmosferinius agregatus. Abu jie komplektuojami su pasirinktinai 6 pavarų mechaninėmis greičių dėžėmis arba 7 pavaras imituojančiais variatoriais. Geriausiai inžinierių viziją atitinka su mechanika suporuotas 1.5 litro 182 AG galią prie 5500 aps./min. pasiekiantis variklis. Jo maksimalus 240 Nm sukimo momentas pasiekiamas plačiame 1900-5000 aps./min. diapazone. Skaičiai gerai iliustruoja šios „Civic“ versijos charakterį: variklis noriai renka apsukas, trumpos eigos ir tiksli pavarų svirtis leidžia greitai jas keisti, o pačios pavaros „ilgos“ ir suteikiančios galimybę labai lengvai prisitaikyti prie kintančių eismo sąlygų. Žemu tembru ūžaujantis motoras ausies nerėžia, nes garso izoliacijos specialistų irgi gerai padirbėta – naujas priekinis stiklas, specialios medžiagos kėbulo dugne. Ypatingai sportiško garso tikėtis taip pat nereikia, nors būtent su šiuo motoru siūlomuose „Sport“ ir „Sport Plus“ įrangos lygiuose montuojama aukščiau paminėta žaviai atrodanti išmetimo sistema: tai tik graži dekoracija, bet ne „Type-R“ versija. Tas pats variklis poroje su variatoriumi (CVT) juntamai apribotas – nors pavarų dėžei ypatingų priekaištų negalėčiau išsakyti ir net galima pagirti už negrubų darbą, vis dėlto jaučiasi nedideli reakcijos į veiksmus akceleratoriumi uždelsimai. Be to, versija su CVT generuoja 20-ia niutonmetrų mažiau, o vairuojant kalnuotoje vietovėje atrodė, kad yra ir dar „silpnesnė“. Litro mažoka Baziniais tapsiantys trijų cilindrų 1 litro 129 AG (prie 5500 aps./min.) galios varikliai irgi noriai sukasi, tačiau pageidaujant judėti dinamiškai automobiliuose su šiomis jėgainėmis pavaras efektyviausia bus perjunginėti beveik pasiekus 3000 aps./min. (su mechanine greičių dėže maksimalus 200 Nm sukimo momentas pasiekianas prie 2250 aps./min.), o tuomet teks atsisakyti minčių apie kažkokį išskirtinį degalų taupymą: taip važiuojant „Civic“ degino virš 6 litrų benzino šimtui kilometrų. Bandant staigiau pagreitėti nuo maždaug 90-100 km/val. procesas užtrunka ir judresniame eisme prieš lenkiant bus patartina pagalvoti du kartus. O degalų sąnaudos tuo metu tik privers dar niūriau suraukti antakius, mat jau sieks ir 7,5 litro. O jeigu jus domina vieno litro variklis su variatoriumi, tai dabar tiesiog dar kartą perskaitykite dvi aukštesnes pastraipas, tik gerokai lėčiau. Lėčiau. Dar lėčiau, labai greitai skaitote. Va, o dabar dar jūsų ausyse turėtų zvimbti pasiutusio mopedo ir aktyviai kalenančio genio garsų dermė. Dabar jau visiškai perėmėte pojūčius. Tad galime surimtėti ir verčiau išsukti iš greitkelių į miesto gatves, kur... ši versija atskleidžia kitokį veidą. Švelnesnių veiksmų diapazone pakanka ir galios (su variatoriumi 180 Nm sukimo momentas pasiekiamas nuo 1700 iki 4500 aps./min.), ir reakcijų greičio, ir geniai į mopedus nebekalena, o gamintojo deklaruojamos degalų sąnaudos mišriu režimu – 4,7 litro benzino. Įtariu, kad realiomis sąlygomis mieste apetitas degalams iš principo gali būti mažesnis nei užmiestyje, kur „Civic“ versijai su trijų cilindrų jėgaine tiesiog nėra lengva. Tad japonų vizija visapusiškai išsipildo tik su didesniu motoru. Svajonių antroji pusė Jau bazinėje versijoje visuose „Civic“ įdiegtas „Honda Sense“ saugumo elektronikos paketas, kuriame priekinio susidūrimo perspėjimo ir avarinio stabdymo (galinti visiškai sustabdyti automobilį) sistema, eismo ženklų atpažinimo sistema su judėjimo greičio pritaikymo funkcija, adaptyvi greičio palaikymo sistema, sugebanti atpažinti greitkelyje juostas kertančias transporto priemones, eismo juostos nesilaikymo perspėjimo bei laikymosi pagalbininkai.  Paketas solidus, tačiau kelyje įsitikinome, kad visiškai atsiduoti elektronikos priežiūrai dar anksti. Štai, eismo juostos laikymosi pagalbininkas švelniai pasukiodavo vairą apylygiame kelyje, bet suktesniame linkyje pasiduodavo ir... tiesiog išleisdavo „Civic“ savais keliais. O linkių ispaniškuose keliuose netrūksta ir šiam automobiliui jie išties patinka. Dėl 52 procentais lyginant su pirmtaku išaugusio važiuoklės ir kėbulo standumo, posūkiuose šis svyra mažai, o automobilio pasukamumas išties geras ir tikslus. Ką čia geras: jo atplėšti nuo asfalto beveik neįmanoma, nes efektinguose serpantinuose įsitikinau, kad greičiau dalis mano kūno išlips iš sėdynės (taip, dar daugiau šoninio prilaikymo nepakenktų) nei automobilis pradės slysti priekiu. Posūkius įveikti tiksliau padeda ir atnaujinta, greitesnė bei reaktyvesnė vairo stiprintuvo sistema, vairuotojui perduodanti daugiau informacijos apie tai, kuo užsiima ratai, kur jie yra, ir adekvačiai reaguojanti į prašymus. Praktiškai, svajonių antroji pusė. Aukštesniuose įrangos lygiuose taip pat montuojami adaptyvūs amortizatoriai, mygtuko spustelėjimu leidžiantys aktyvuoti dinaminį režimą ir mėgautis dar sportiškesniu važiavimu posūkiuose. Tačiau ir taip standumo link balansuota pakaba tuomet tampa tokia įsitempusi, kad gale šiaip jau komfortiškai įsitaisę keleiviai nelygios dangos kelyje ima šokčioti it ant guminės taburetės. Ilgesnėje kelionėje šią funkciją teks pamiršti. Automobilio svorio centras palyginus su pirmtaku dabar tapo centimetru žemesnis, o degalų baką perkėlus iš po vairuotojo sėdynės į galinę dalį piloto sėdėsena pažeminta 35 milimetrais. Šie sprendimai taip pat suteikia sportiškesnių pojūčių akcentų. Vienintelis minusas, kad šiai sėdėsenai neadaptuoti priekinių statramsčių kampai: jie su veidrodėliais suformuoja tokias nematomumo zonas, kuriose nesunkiai gali pasislėpti socdemų lesyklėlių dydžio objektai. Man neužkliuvo, tačiau kolegas dėl panašių priežasčių erzino ir galinio stiklo centre sumontuotas valytuvas (žr. nuotrauką aukščiau). Reziumė Reziumuojant, reikia pabrėžti, kad siekdami sportiško valdymo pojūčių vairuotojui perteikimo kompanijos inžinieriai tikrai pasistengė. O pagal šią viziją, mano pasirinkimas būtų „Civic“ su 1.5 litro varikliu, mechanine pavarų dėže ir adaptyviais amortizatoriais. Subjektyviu vertinimu, tuomet automobilis pasiekia didžiausią išvaizdos ir esmės dermę. Bent jau iki pasirodant „Type-R“ versijai. Tačiau Europoje populiariame vadinamajame C segmente taikytis vien į tokią siauriau apibrėžtą nišą būtų keista. Todėl bus įdomu pamatyti ir naujojo „Civic“ kainininką, garantijas bei kitas sąlygas. Oficialaus kainininko kol kas dar nėra, bet preliminariai gan turtingos bazinės įrangos „Civic“ su 1 litro motoru ir mechanine pavarų dėže turėtų kainuoti apie 18 tūkst. eurų. Geriausiai įrengtos modifikacijos su 1.5 litro varikliu ir variatoriumi kaina turėtų siekti apie 23 tūkst. eurų. Lietuvoje naujasis „Civic“ hečbekas pasirodys balandį, sedanas – gegužę, o 1.6 litro turbodyzelinis variklis bus siūlomas vėlyvą rudenį. Kas labiausiai patiko: Eksterjeras, valdymas. Kas labiausiai nepatiko: Mažojo variklio tiesiog nepakanka. Papildomos pastabos: 1. Didelis „Civic“! Menantiems senuosius modelius, dešimtasis pasirodys be galo išstypęs. Hečbeko ilgis – 4519 mm (arba net 136 mm daugiau už pirmtaką), plotis – 1799 mm (30 mm daugiau), aukštis – 1429 mm (20 mm žemiau). Atstumas tarp ašių – 2700 mm. 2. Visi dešimtosios kartos „Civic“ bus gaminami D. Britanijoje. Amerikiečiai gaus ir dvidurį kupė modelį, deja, Europoje jis nebus siūlomas.