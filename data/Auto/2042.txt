Paprastai tik renginio atidarymo ceremonija džiuginantis ralio penktadienis šįkart ypatingas: pirmąsyk renginio istorijoje laukia įspūdingas greičio ruožas pačiame Elektrėnų mieste ir tiesioginė jo transliacija „TV3 Play“ ir „Youtube“ kanalais. „Tai – neilgas, bet tikrai įspūdingas asfaltinis greičio ruožas, provokuojantis sportininkus ir vairuojamus automobilius slysti šonu pro ganėtinai siaurus vartus, – ralio spaudos konferencijoje pristatydamas naujovę kalbėjo vienas renginio organizatorių Žilvinas Juršys. – Kadangi tai vienintelis greičio ruožas asfalto danga, tikėtina, kad sportininkai padangų nekeis, tačiau žvyro dangai skirtas bolidų „apavas“ stipriai koreguoja automobilio sukibimą su asfaltu, todėl automobilio judėjimo kryptys tampa dar įdomesnės tiek patiems dalyviams, tiek žiūrovams.“ Šįkart neliks it musę kandę ir tie, kurie negalės atvykti į Elektrėnus stebėti batalijų šiame miesto gatvėmis besidriekiančiame greičio ruože. Jie neliks nuvilti tiesiogine TV transliacija stebėdami gražiausius posūkius ir aštrią kovą bei klausydamiesi automobilių ralio pasaulyje puikiai pažįstamo, tiek vairuotojo, tiek šturmano kėdę išbandžiusio Mindaugo Varžos komentarų. „DHL Rally Elektrėnai“ penktadienio programa: 18.00 val. Iškilmingas ralio atidarymas skambant Lietuvos Respublikos himnui, Lietuvos kariuomenės karinių oro pajėgų pučiamųjų orkestro ir Vilniaus įgulos karininkų ramovės vyrų choras „Aidas“ pasirodymas. Elektrėnų savivaldybės mero pavaduotojo Arvydo Vyšniausko, Lietuvos automobilių sporto federacijos prezidento Romo Austinsko, ralio organizatoriaus ir lenktynininko Ramūno Čapkausko, renginio pagrindinio rėmėjo, DHL generalinio direktorius Mindaugo Pivoriūno sveikinimai ralio dalyviams ir žiūrovams. 18.20 val. Sportininkų, išvažiuojančių pro arką, interviu 18.30 val. Miesto greičio ruožo „Elektrėnai“ pradžia (komentuoja Linas Majauskas ir ralistas – šturmanas Mindaugas Varža) ~ 19.35 val. Miesto greičio ruožo finišas ~ 19.45 val. Elektrėnų savivaldybės mero taurės įteikimas pirmojo greičio ruožo laimėtojui.