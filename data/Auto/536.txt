Kaip teigiama pranešime žiniasklaidai, prie to prisideda ne tik svajonę lenktyniauti įgyvendinę KTK autoklubo nariai, bet ir profesionalūs sportininkai, įtakingi automobilių sporto asmenys. Į žvaigždes atveda darbas Į pirmąją KTK vairavimo akademijos pamoką susirinko beveik 100 10-12 klasių moksleivių iš įvairių Kauno mokyklų. KTK autoklubo vadovas Povilas Bonkevičius sako, kad primoji paskaita buvo skirta supažindinti interesantus su jų veikla ir leisti suprasti, kas yra automobilių sportas, kaip jis skiriasi nuo kvailysčių gatvėje, ir ką reikia daryti, kad svajonės taptų realybe. „Patys nesenai buvome moksleiviai, kurie tik svajojo apie automobilių sportą, tačiau įstoję į Kauno technikos kolegiją svajones pavertėme realybe. Matome, kad daug jaunų žmonių turi noro ir talento dirbti su technika, jie nori lenktyniauti, tačiau neturi tam finansų. Mūsų akademijos tikslas – suteikti reikiamas žinias jaunuolių karjeros startui ir parodyti, kad tendencingai siekiant savo tikslų jokių ribų nėra“, – aiškino P. Bonkevičius. Gyvas pavyzdys į pirmąją pamoką susirinkusiems moksleiviams – „Liqui Molly“ atletas Justas Tamašauskas, vienas greičiausių Lietuvos ralio lenktynininkų tarp važiuojančių viena ašimi varomais automobiliais. Jis trumpai papasakojo savo karjeros pradžią ir kaip vien tik savo darbu ir savomis rankomis pasiekė aukštumų automobilių sporte. „Aš nesu toks turtingas, kad galėčiau nusipirkti sportinį automobilį ir jį eksploatuoti. Pradėjau, kaip ir dauguma, nuo „Žigulių“, vėliau sėdau į „Opelį“, važiavau mėgėjiškose lenktynėse, tobulinau save, automobilį, kilau po truputį. Susiradau partnerių, jie man padėjo pakilti karjeros laiptais. Norisi, kad tie jaunuoliai, kurie turi galvas ant pečių, nekvailiotų gatvėse, o siektų rezultato trasose, realizuotų save ir taptų pavyzdžiu kitiems. Juk net neturint didelių finansų galima krapštytis garaže, ir tendencingai dirbant galima pasiekti daug“, – priežastį, kodėl prisidėjo prie akademijos veiklos, išsakė J. Tamašauskas. Mokys iš asmeninės patirties Kartu su Kauno technikos kolegija ir jų studentų automobilių sporto klubu dirba viena stipriausių Lietuvos automobilių sporto komandų „Juta Racing“. Kolegijoje paskutinio kurso studentai gali netgi pasirinktų jų inicijuotą lenktynių inžinieriaus kryptį. Akademijoje kalbėjęs komandos vadovas Audrius Gelžinis skatino moksleivius domėtis mėgstama sritimi ir daryti kuo mažiau klaidų. „Prieš 38 metus aš buvau lygiai toks pats moksleivis, kuris svajojo apie automobilių sportą kaip ir šie, sėdėję auditorijoje. Ir per tą laiką man teko būti visuose vaidmenyse, ir to paties svajotojo, ir lenktynininko, ir tėvo, ir komandos vadovo. Ir per tą laiką aš pridariau aibę klaidų, nes daug ko nežinojau, neturėjau, ko paklausti, ar galbūt nedrįsau, kartais gal atrodė, kad geriau žinau. Tai aš jiems paaiškinau, kad kuo jie daugiau išgirs, kuo daugiau nuomonių, kuo daugiau idėjų, jiems bus lengviau eiti savo keliu ir darys mažiau klaidų“, – sakė A. Gelžinis. Per pirmąją paskaitą KTK vairavimo akademiją moksleiviams ir jos dalyvius pasveikino ir Lietuvos automobilių sporto federacijos prezidentas Romas Austinskas, matantis šiame projekte perspektyvą, padėsiančią augti automobilių sporto bendruomenei bei Kauno technikos kolegijos vadovas Nerijus Varnas, besitikintis, kad tokios paskaitos pritrauks daugiau naujų studentų į aukštąją mokyklą.  Tikisi užauginti lenktynininkus ir inžinierius „Ten, kur yra jaunimas, aš visada matau prasmę. Man tikrai patiko, ką jaunuoliai daro, ir jeigu šis reikalas tęsis, moksleiviai lankys užsiėmimus, nauda bus abipusė: tiek patiems moksleiviams, tiek automobilių sportui, tiek ir gerovei viešuose keliuose. Toks projektas gali užauginti gerų lenktynininkų“, – sakė R. Austinskas. „Aš manau, kad tokia akademija dabar labai reikalinga, nes Lietuvoje socialiniai mokslai yra populiaresni už inžinerinius, technologinius mokslus. Mes norime populiarinti šią sritį, taip pat didiname moksleivių užimtumą, tikimės, kad motyvuoti abiturientai pasirinks studijas mūsų kolegijoje, norime išauginti gabių lenktynių inžinierių. Šiuo metu Lietuvoje nepelnytai pamiršti lenktynių specialistai, inžinieriai ir vairuotojai, niekada nebuvo jokios institucijos, rengiančius tokius žmones. Kartu su „Juta racing“ mes dabar mes turime tokią specializaciją“, – kalbėjo N. Varnas. KTK autoklubo vadovas Povilas Bonkevičius sako, kad akademijos veikla truks pusę metų, numatyta apie 20 užsiėmimų su mokiniais. Ir jie neapsiribos paskaitomis, moksleiviai bus supažintinti su Kauno technikos kolegijos inžinerija išmaniose laboratorijose, vyks praktinės vairavimo užduotys uždarose trasose bei vairavimo simuliatoriuose.