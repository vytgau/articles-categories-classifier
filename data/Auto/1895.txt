Tas faktas, kad dabar visi vairuotojai nešiojasi išmaniuosius telefonus, ir kad yra sukurta viena BMW programėlė, leidžianti klientams atrakinti savo automobilį, senamadiškų raktelių poreikį stumia užmarštin, rašo autoblog.com. „Jei atvirai, kokiam skaičiui žmonių jų iš tikrųjų reikia?“, – per interviu Frankfurto automobilių mugėje sakė I. Robertsonas, turėdamas galvoje, kad vairuotojams nebereikia įkišti raktelio į degimo spynelę, kad automobilis užsivestų. „Jie niekada neišsitraukia raktelių iš savo kišenės, taigi kam juos reikia nešiotis?“, – retoriškai klausė I. Robertsonas, pridūręs, kad bendrovė ketina visiškai atsisakyti raktelių. „Mes žiūrime, ar įmanoma tai įvykdyti, ir ar mes galėsime tai padaryti. Ar mes raktelių atsisakysime tuojau pat, ar kažkada ateityje, kol kas dar lieka atviras klausimas“, – sakė jis. Tai, žinoma, primena „Tesla“ planus, skirtus automobiliui „Model 3“, kurį savininkai gali atrakinti ir užvesti kortele iš savo piniginės arba viena išmaniojo telefono programėle.