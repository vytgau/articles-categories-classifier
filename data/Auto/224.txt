Atvirų durų dienos vyks balandžio 3-6 d. tuose „Regitros“ padaliniuose, kuriuose vyksta egzaminai: Vilniuje, Kaune, Klaipėdoje, Šiauliuose, Panevėžyje, Alytuje, Marijampolėje, Tauragėje, Telšiuose, Mažeikiuose ir Utenoje. Šių dienų tikslas – pakviesti būsimus vairuotojus iš anksto susipažinti su egzaminais, kad, atėjus jų laikymo metui, jaustųsi užtikrinti. Šia proga „Regitra“ parengė ir 2 pažintinius vaizdo klipus, kuriuose pristatomi teorijos bei praktikos egzaminai. Tai tarsi trumpos atmintinės besiruošiantiems laikyti egzaminus. Vaizdo klipuose pateikiama informacija nuo patarimų, kaip užsiregistruoti į egzaminus, iki paaiškinimų, ką galima ir ko ne daryti jų metu.  „Vairavimo egzaminai yra apipinti įvairiais mitais, kurie būsimiems vairuotojams kelia baimę ir bereikalingą stresą, nors dažniausiai yra nepagrįsti. Būtent šie veiksniai dažnam ir pakiša koją bei trukdo pasitikėti savo jėgomis egzamino dieną. Taigi, siekdami išsklaidyti visas abejones apie teorijos ir praktikos egzaminus, kviečiame būsimus vairuotojus atvykti į atvirų durų dienas. Tikimės, tai padės įveikti kliūtis, trukdančias sėkmingai pasirodyti per egzaminus“, – sako „Regitros“ generalinio direktoriaus pavaduotojas Saulius Šuminas.  Atvirų durų dienose visi norintys galės pasitikrinti savo žinias apie Kelių eismo taisykles teorijos egzamine. Taip pat išbandyti vairavimą virtualioje realybėje: Vilniuje – antradienį, Kaune – trečiadienį, o Klaipėdoje – ketvirtadienį. Norintiems atvykti į „Regitros“ atvirų durų dienas, būtina išankstinė registracija. Daugiau informacijos galima rasti paspaudus šią nuorodą.