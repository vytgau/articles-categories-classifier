Kaip skelbiama svetainėje autoevolution.com, pavadinimo dar neturintį biografinį filmą sumanė režisierius Michaelas Radfordas, labiausiai išgarsėjęs juostomis „Laiškanešys“ („Il Postino: The Postman”) ir „Venecijos pirklys“ („The Merchant of Venice“). Rašyti scenarijų pasiūlyta Bobby Moresco – filmų „Mergina, verta milijono“ („Million Dollar Baby”) ir „Avarija“ („Crash“) scenaristui. Filmo kūrėjų komandą subūrė konglomeratas „Ambi Media Group“, suteikęs teises kurti oficialų pasakojimą apie F. Lamborghini gyvenimą. Teisės kurti filmą už neįvardijamą sumą buvo gautos iš Antonio (Tonino) Lamborghini – garsaus Italijos pramonininko sūnaus. Daugelis, jei ne visi, filmo epizodai bus filmuojami F. Lamborghini gimtinėje, be to, bus siekiama kuo mažiau nukrypti nuo tikrų istorinių faktų. Kuriant daugelį biografinių filmų tam tikri istorinės asmenybės bruožai arba gyvenimo įvykiai hiperbolizuojami, kad pavyktų sukurti pasakojimui reikalingą įtampą. Tačiau biografijų tyrinėtojai ir filmuose vaizduojamų asmenybių gerbėjai tokiai scenaristų savivalei paprastai nepritaria. Pasak T. Lamborghini, visa tiesa apie jo tėvą atskleista tik jo paties parašytoje knygoje, o visos sklandančios legendos ir anekdotinės situacijos tėra rimto dėmesio neverti pramanai. Savo tikslu automobilių gamyklos įkūrėjo sūnus laikė atskleisti tėvo asmenybę ir jam vienam būdingus bruožus. Jis tikisi, kad tokia bus būsimo filmo paskirtis. Reikia viltis, kad visi bus patenkinti, išvydę gautą rezultatą. Tiesiog įdomu, kaip grimuotojų komandoms pavyks išgauti pagrindinius vaidmenis atliksiančių žvaigždžių panašumą į garsiuosius italus. Biografiniame filme daugiausia dėmesio bus skiriama F. Lamborghini karjerai, prasidėjusiai nuo traktorių ir karinės technikos gamybos. Bus siekiama išskirti lemtingas prekės ženklo sėkmės istorijos ir jos įkūrėjo gyvenimo akimirkas. Ko gero, didžiausią smalsumą kursto epizodas, kuriame bus pakartotas garsusis ginčas su E. Ferrari, nulėmęs apsisprendimą kurti „Lamborghini“ markės automobilius.