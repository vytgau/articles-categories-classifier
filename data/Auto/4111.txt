Anot gamintojų, neeilinės išvaizdos SUV kėbului dizaineriai suteikė elegantiškas, dinamiškas bei aptakias formas. Išskirtinumą ir individualumą kuria pleišto formos linijos, gaubiančios automobilio šonus, statmenai nusileidžiantis galinis langas, nuožulnus stogas bei „pakeltas“ variklio dangtis. Nors kompanija dar nepaviešimo oficialių techninių charakteristikų, spėjama, kad automobilio širdimi taps naujas 1,5 litrų darbinio tūrio dyzelinis variklis ir automatinė CVT tipo belaipsnė transmisija. Keturių cilindrų variklis turės 120 AG ir generuos 200 Nm sukimo momentą. Naujame SUV gali būti montuojamas ir 2,2 litro darbinio tūrio dyzelinis variklis su šešių laipsnių mechanine transmisija. O kol kas, laukdami oficialaus pristatymo, automobilių pasaulio „blogeriai“ renka MMC „vaikui“ vardą. Jų spėjimu, naujasis kompaktiškas visureigis gali būti pavadintas „Mitsubishi Eclipse“ (tokį vardą turėjo sportinė „Mitsubishi“ kupė ir markės gerbėjams, panašu, labai jo trūksta).  Ženevos automobilių paroda vyks šių metų kovo pradžioje. „Mitsubishi Motors“ planuose dar šiemet publikai pristatyti naujos kartos pikapą L200. 2019-aisiais planuojama pristatyti pagal „eX“ prototipą sukurtą kompaktišką visureigį su elektrine jėgaine, be papildomo įkrovimo leisiančia įveikti virš 240 km kelią. Dar po metų ar kiek vėliau planuojamas pagal pernai Paryžiuje pristatyto „Outlander PHEV“ prototipą sukurto naujo „Outlander“ pasirodymas.