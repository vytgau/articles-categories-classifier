„Aston Martin“ automobiliai filmuose apie J. Bondą pasirodo jau beveik 50 metų. Debiutas įvyko 1964 metų juostoje „Goldfinger“, kai Seanas Connery‘is vairavo sidabro spalvos „Aston Martin DB5“. Šis automobilių prekės ženklas matomas visuose keturiuose filmuose, kuriuose J. Bondą vaidino D. Craigas. D. Craigo asmeninis automobilis – 2014 metų „Vanquish“, kurio „Aston Martin“ pagamino viso labo šimtą, minėdamas šimtąsias veiklos metines. Nieko keisto, kad aktoriaus automobilio numeris 007. „Tai buvo savotiška duoklė jo karjerai. Tai, ką jis suteikė Bondo personažui, labai svarbu tiek bendrovei, tiek milijardams gerbėjų“, – per interviu sakė „Christie‘s“ aukciono Ypatingų pardavimų skyriaus vadovė Becky MacGuire. Šio išskirtinio automobilio salonas – tamsiai mėlynas su tokios pat spalvos odos detalėmis. Spalva pasirinkta neatsitiktinai: D. Craigas labai mėgsta džinsą ir tamsias spalvas, teigia aukciono atstovai. Pardavus automobilį gautos lėšos atiteks Niujorke veikiančiam labdaros fondui „The Opportunity Network“, kuris padeda jaunimui iš socialinės rizikos šeimų siekti mokslo. D. Craigas ir jo žmona aktorė Rachel Weisz priklauso fondo valdybai. Automobilio vertė gali siekti nuo 400 tūkst. iki 600 tūkst. dolerių. „Christie‘s“ ekspozicijų salėje Los Andžele jį apžiūrėti bus galima nuo vasario 27 iki kovo 3 dienos. Vėliau jis bus pervežtas į Niujorką, kur balandžio 20 dieną bus pardavinėjamas aukcione. 2017 metais D. Craigas pareiškė dar vieną kartą įkūnysiantis J. Bondą. Filmas kino teatrus pasieks 2019 metų lapkričio 8 dieną.