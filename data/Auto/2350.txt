„Šiuo tyrimu siekėme ne tik išsiaiškinti, pagal kokius kriterijus sostinės vairuotojai renkasi stovėjimo vietas ir ką jie mano apie vietine rinkliava užtikrinamą automobilių statymo tvarką. Mums svarbu sužinoti ir tai, ar ir kaip per metus pasikeitė tie kriterijai, ypač – po pakankamai „šviežių“ vietinės rinkliavos nuostatų pokyčių“, – teigia Vaidotas Meškauskas, SĮ „Susisiekimo paslaugos“ Bendrųjų reikalų departamento vadovas, vykdantis direktoriaus funkcijas. Tyrimo metu buvo apklausta daugiau nei 1000 vairuotojų, kurie naudojasi vietine rinkliava apmokestintomis stovėjimo vietomis Vilniaus miesto gatvėse ir aikštelėse. Respondentai buvo apklausiami atsitiktinai visose rinkliavų zonose jų galiojimo metu. Tyrimą SĮ „Susisiekimo paslaugos“ užsakymu atliko UAB „Eurotela“. Automobilių stovėjimo pokyčiai įvertinti teigiamai Turimi apklausos rezultatai atskleidžia, kad vairuotojai gerai vertina bendrą pasitenkinimą mokamo automobilių stovėjimo paslauga – ji įvertinta 7,85 balo iš 10 galimų. Apklausti vairuotojai teigiamai atsiliepia apie mokamo stovėjimo įvedamą tvarką, pateikiamą informaciją apie vietinę rinkliavą, pastebi daugiau galimybių rasti laisvą stovėjimo vietą. Pasak V. Meškausko, tokius pokyčius lėmė dar pavasario pradžioje priimti nauji vietinės rinkliavos už automobilių stovėjimą Vilniaus mieste nuostatai. „Šių metų pavasarį prasidėję vietinės rinkliavos pokyčiai paveikė nemažos dalies vairuotojų įpročius: į vietinės rinkliavos zonas įtrauktos naujos teritorijos, praplėsta mėlynoji rinkliavos zona. Be to, mokamas stovėjimas įvestas ir dviejuose Senamiesčio kiemuose – juose nebeliko mokamo stovėjimo vengiančio pašalinio transporto. Be abejo, visa tai turėjo įtakos ir šios apklausos rezultatams, o vairuotojai, kaip atskleidžia apklausos rezultatai, šiuos pokyčius pastebėjo ir įvertino“, – aiškina SĮ „Susisiekimo paslaugos“ atstovas. Remiantis sėkmingu dalies Senamiesčio teritorijos pavyzdžiu, automobilių stovėjimas apmokestintas ir kitoje vietoje – vidinėje teritorijoje šalia Vasario 16–osios g. 2 esančio daugiabučio namo. Gyventojų teigimu, ši erdvė buvo tapusi nemokama automobilių stovėjimo aikštele šalia esančių įstaigų ir įmonių darbuotojams, jų klientams bei visiems, kurie norėjo išvengti rinkliavos šalia esančiose gatvėse. Pradėjus rinkti vietinę rinkliavą automobilius pradėta statyti tvarkingiau, jie nebepaliekami ant šaligatvių ar žaliųjų zonų, o namo kiemas tapo saugesniu ir švaresniu. Lengviau rasti laisvą stovėjimo vietą Aštuoni iš dešimties (79 proc.) apklaustų vairuotojų savo transporto priemones mokamose stovėjimo vietose stato bent kartą per savaitę. Laisvas vietas savo automobiliams vilniečiai ir sostinės svečiai dažniausiai renkasi pagal atstumą nuo stovėjimo vietos iki kelionės tikslo – taip daro 69 proc. vairuotojų. Tuo tarpu ketvirtadaliui vairuotojų svarbu tiek rinkliavos dydis, tiek ir tikimybė rasti pirmą pasitaikiusią laisvą stovėjimo vietą – laisvą stovėjimo vietą šiemet lengviau randa kas trečias (34 proc.) vairuotojas. Pernai taip manančiųjų buvo 31 proc. Pagerėjo ir vietinės rinkliavos kontrolės tarnybos darbo vertinimas – palyginti su 2016 m., šiemet kontrolės tarnybos darbo vertinimas padidėjo 0,2 balo – iki 7,54 balo iš 10 galimų. Aukštu balu vertinamas ir informacijos apie vietinę rinkliavą pateikimas – 8,16 balo iš 10 galimų, o 3 iš 4 apklaustų vairuotojų informacijos pateikimą vertina gerai arba labai gerai. Tačiau dalis apklaustųjų pageidautų daugiau parkomatų, aiškesnių nukreipiamųjų ženklų. „Suprantame, koks kiekvienam vairuotojui svarbus yra jo asmeninis laikas – tuo labiau, kad pusė jų visų į centrinę miesto dalį atvyksta darbo reikalais. Juk norima sugaišti kuo mažiau laiko ieškant parkomato. Tačiau yra patogus ir greitas sprendimas – rinkliavą sumokėti naudojantis mobiliąja programėle m.Parking, kuri sulauks ir patogių atnaujinimų. Iki metų pabaigos įdiegsime papildomus atsiskaitymo būdus, įtrauksime ir galimybę atsiskaityti už stovėjimą „Susisiekimo paslaugų“ administruojamose aikštelėse. Taip pat įgalinsime ir naudojimąsi dviem SIM kortelėmis ar prisijungus prie belaidžio interneto ryšio“, – sako V. Meškauskas.