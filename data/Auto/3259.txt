Į Baltarusijos miestą Pinską vyko Darius Jurčiukonis, Gediminas Ivanauskas ir Arnas Kazokevičius. Trijulė dalyvavo pirmajame šios šalies „drifto“ čempionato etape, rašoma pranešime žiniasklaidai. O Karolis Stukėnas ir Emilija Paliulytė savo jėgas išbandė „Street“ lygos pirmojo etapo varžybose Lietuvoje. Emilijos ir Karolio nuotykiai Utenoje Sekėsi visiems labai skirtingai, o Emilijai praėjęs savaitgalis buvo naujo gyvenimo etapo pradžia. Ji „drifto“ varžybose startavo pirmą kartą. Ir nors varžybos susiklostė ne pagal planą, tačiau iškart po jų Emilija tiesiog konstatavo pagrindinį faktą: „Pirmas startas – super!“. „Pajaučiau, ką iš tikrųjų jaučia vairuotojas, stovėdamas prie starto, ir kaip atsijungia mąstymas, kai pradedi slysti. Tiesiog sėdi automobilyje ir jauti tik jį vieną, galvoji tik apie važiavimą, atrodo, kad aplinkui daugiau niekas neegzistuoja. Esi tik tu, automobilis ir trasa, kuria slysti vadovaudamasis tuo, ką jau iki šiol išmokai“,– įspūdžiais apie pačias pirmas savo varžybas dalijosi Emilija. Iš tikrųjų jai sekėsi neblogai, tačiau koją pakišo technika. Trečiajame kvalifikaciniame važiavime lūžo jos „Nissan S13“ automobilio šakė ir sportininkei teko „padraugauti“ su tvora. Kvalifikacijoje ji liko 40-oje vietoje iš 49 dalyvių. Jai pavyko užfiksuoti tik vieną gerą įskaitinį važiavimą, bet kiti dalyviai ją pranoko. Tačiau nepaisant to ji nenusimena ir jau su nekantrumu laukia artimiausio etapo, įvyksiančio gegužės 28 dieną Šiauliuose. K. Stukėnui pirmose sezono varžybose sekėsi geriau. Treniruočių metu jis turėjo bėdų su savo „Nissan S13“ automobilio sankabos cilindriuku. Tačiau problema buvo greitai išspręsta ir sportininkas galėjo važiuoti toliau. Kvalifikacijoje jis užėmė vienuoliktą vietą ir pakliuvo į TOP32 kovas. Tiesa, toli jam nueiti nepavyko ir pirmajame poriniame važiavime Karolis turėjo pripažinti Marijaus Ivanovo pergalę. Pastarasis „Street“ lygos varžybose Utenoje užėmė ketvirtą vietą, kovoje dėl trečios vietos nusileidęs Žygimantui Narbutui. Pergalę šventė Modestas Navickas, finaliniame važiavime nugalėjęs Deividą Taraskevičių.  Varžybos Baltarusijoje Kol viena „Side To Side“ komandos dalis slydo šonu Lietuvoje, kiti keliavo į varžybas Pinske, Baltarusijoje. Atvyko jie čia šeštadienį, tačiau kiek pavėluotai, nes Lietuvos ir Baltarusijos pasienyje buvo nusidriekusi eilė. Tris lenktynininkus į varžybas atlydėjo du komandos mechanikai, komandos fotografė Rita Drulytė bei Arno žmona Agnė, visuomet palaikanti ir lydinti vyrą į varžybas. Vos tik atvykę į trasą, sportininkai pradėjo treniruotes, po kurių laukė kvalifikaciniai važiavimai. Iš viso į varžybas užsiregistravo 24 dalyviai, tačiau vietų į tolimesnes kovas buvo tik šešiolika. Varžybų organizatoriai paruošė paprastą, bet ne prastą, įdomią ir greitą trasą. Visi dalyviai varžybose naudojo „drifto“ varžyboms skirtas padangas, o automobiliai buvo puikiai paruošti – dalyviai stiprūs. Deja, bet ne visi lietuviai sugebėjo prasibrauti į TOP16. Už jo ribų liko D. Jurčiukonis, užfiksavęs 17-ą rezultatą. G. Ivanauskas kvalifikacijoje buvo 14-as, o A. Kazokevičius – 9-as. Pastarajam pirmąją dieną nepavyko išvengti gedimo – jo „Nissan S14“ nulūžo priekinio kairiojo rato stabdžių vamzdelis, kurį teko „uždaryti“ ir važiuoti toliau su trimis stabdančiais ratais. Antrąją varžybų dieną, sekmadienį, dalyvių laukė treniruotės ir TOP16 kovos su dvigubu eliminavimu. Tai reiškia, kad pralošęs pirmą porinį važiavimą, dalyvis iškart neiškrenta iš varžybų ir dar gali varžytis su kitu sportininku, taip pat pralaimėjusiu pirmąjį važiavimą, o laimėjimo atveju kopti toliau ir net siekti pergalės. Pirmoji Arno kova buvo su Borisu Melenkevičium. Lietuviui sekėsi neblogai, tačiau per savo klaidą pralaimėjo šią kovą. Kitame važiavime jo laukė Rostislavas Ponfilovas, kuris taip pat įveikė lietuvį. Gediminui poriniai važiavimai klostėsi pagal tokį patį scenarijų. Pradžioje jis pralaimėjo itin stipriam varžovui Sergejui Sakui, o vėliau turėjo pripažinti ir Sergejaus Kremeco pranašumą. Šių varžybų nugalėtoju tapo lietuvį įveikęs S. Sakas su „BMW E46“. Varžybose nebuvo išvengta įvairių kontaktų ir avarijų, o du automobiliai tiesiog užsidegė ir nebetęsė varžybų. „Side To Side“ komandos lenktynininkai per savaitgalį sudegino beveik 30 padangų komplektų, o jų „Nissan“ automobiliai su 2JZ varikliais sunaudojo apie 300 litrų etanolio. Nepaisant to, kad nebuvo užimtos prizinės vietos – lietuviai šio sezono planuose numatę dalyvauti ir kituose Baltarusijos „drifto“ čempionato etapuose. Kitos varžybos čia vyks jau gegužės 14 dieną, o savaitę anksčiau, gegužės 5-7 dienomis, „Side To Side“ komandos nariai Gediminas Levickas ir Gediminas Ivanauskas dalyvaus pirmajame Lietuvos šonaslydžio čempionato „Pro lygos“ etape, kuris vyks Rygoje.