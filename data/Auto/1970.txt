Skeptikai baiminasi, kad dėl tokios tvarkos teks sugaišti gerokai daugiau laiko, kol bus patikrinti visi dokumentai, tačiau Panevėžio apskrities vyriausiojo policijos komisariato Kelių policijos biuro viršininkas Virginijus Mačėnas įsitikinęs, kad jau seniai pribrendome šiems pokyčiams. Be to, tai esą prisidės ir prie kelių „gaidelių“ sutramdymo. Daugelis dokumentų jau seniai perkelti į elektroninę erdvę, o jeigu Seimas uždegs žalią šviesą, nebereikės su savimi vežiotis popierinių dokumentų ir vairuotojams. Jau ir dabar bent menkiausią įtarimą sukėlusių vairuotojų pažymėjimo, transporto priemonių registravimo, techninės apžiūros ir draudimo duomenis policijos pareigūnai tikrina nuotoliniu būdu savo duomenų bazėse. Tad darbo tikrintojams nepadaugės. Panevėžio apskrities vyriausiojo policijos komisariato Kelių policijos biuro viršininko V. Mačėno teigimu, kai kurie policijos pareigūnai baiminasi naujos tvarkos, tačiau ji turėtų atnešti teigiamų pokyčių. „Nors nemažai kolegų nuogąstauja, kad kils sunkumų, mano nuomonė tokia, kad šiems pokyčiams jau pribrendome. Vienas kolega iš Kauno klausė, ką reikės daryti, jeigu nebereikės pateikti dokumentų, o jie sustabdys vogtu automobiliu važiuojančius piliečius. Bet mano trisdešimties metų patirtis rodo, kad jeigu jau žmogus važiuoja vogtu automobiliu, jis niekada nestoja stabdomas. Tik spusteli greičio pedalą ir sprunka kuo toliau. Vagims atrodo, kad policija jau žino apie jų nešvarius darbelius, seka, todėl ir bėga“, – „Sekundei“ tvirtino Kelių policijos viršininkas. Naudojasi net keliais pažymėjimais Kitas dalykas tas, kad pastaruoju metu atsirado nemažai gudručių, kurie turi net po kelis vairuotojo pažymėjimus. Kadangi naujai išduotas pažymėjimas galioja dešimt metų, kai kurie greičio mėgėjai, meluodami, kad jį pametė ar kas pavogė, „Regitroje“ išsiima naują, ir ne po vieną. Ir paprastai tokie kelių chuliganai praranda teisę vairuoti, tačiau ir toliau miesto gatvėmis važinėja, nes žino, kad, juos sustabdžius policijos pareigūnams, galės pateikti vairuotojo pažymėjimą. Kad jie negali sėstis prie automobilio vairo, paaiškėja tik patikrinus duomenų bazėje, bet ne visais atvejais tas yra daroma. „Vairuotojo pažymėjimo turėjimas dar nesuteikia teisės vairuoti, tačiau dažnai tuo yra piktnaudžiaujama. Nors vairuotojas yra praradęs teisę vairuoti, vairuotojo pažymėjimą turi. Ir tokių gudručių yra gana nemažai. Įsigaliojus naujam įstatymui, bus privalu tikrinti visų vairuotojų duomenis registre, tad ir piktnaudžiavimo atvejų bus gerokai mažiau“, – mano V. Mačėnas. Lygiai tas pat yra ir dėl draudimo polisų. Didelė dalis žmonių savo transporto priemonę draudžia internetu. Tik pateikus prašymą apdrausti automobilį, jo savininkas gauna draudimo polisą, bet tam, kad jis galiotų, reikia sumokėti nustatytą mokestį. Tačiau atsiranda tokių, kurie polisą atsispausdina, bet už jį nesumoka. Jis yra negaliojantis, tačiau nepatikrinę savo duomenų bazėje policijos pareigūnai to nemato. Visi duomenys internete Tiesa, jeigu visi dokumentai tvarkingi, įvykus avarijai neturėtų kilti problemų pildant deklaraciją. Pasak V. Mačėno, teisės aktai nedraudžia eismo įvykio deklaracijos pildyti net ir tam vairuotojui, kuris neturi teisės vairuoti ar ją praradęs. „Eismo įvykio deklaraciją draudžiama pildyti patiems tik tokiu atveju, kai yra sužeistųjų ar nesutariama dėl kaltės. Iš draudimo kompanijų esame gavę pranešimų, kad avariją sukėlė ir deklaraciją užpildė net neturintis teisės vairuoti pilietis, taip kad sunkumų pildant deklaracijas tikrai neturėtų kilti“, – pasakojo pašnekovas. Jeigu jau taip atsitiks, kad eismo dalyviai nežinos savo draudimo poliso numerio, tą nesunkiai bus galima sužinoti Draudikų biuro internetiniame puslapyje, įvedus transporto priemonės valstybinį registracijos numerį. Be to, teisės aktai numato, kad deklaraciją galima pildyti ir vėliau, patraukus transporto priemonę į saugią vietą. Užkirs kelią korupcijai Baimės, kad per reidus policijos pareigūnai nespės sutikrinti visų dokumentų ir susidarys spūstys, visiškai nepagrįstos. V. Mačėno teigimu, paprastai, kai rengiami tiksliniai reidai, pavyzdžiui, tikrinti vairuotojų blaivumą, netikrinami net popieriniai dokumentai. Nes kol vairuotojai iš savo rankinių, daiktadėžių ar bagažinių surinks visus reikiamus popierius, nusidrieks ilgiausios automobilių eilės. Tik įtarimą sukėlę ar neblaivūs vairuotojai tikrinami duomenų bazėje. Jau dabar daugeliui vairuotojų nebepakanka pateikti vairuotojo pažymėjimo, tad patikrinti visų vairuotojų dokumentus elektroninėje duomenų bazėje tikrai nebus sudėtinga. Visuose policijos patrulių automobiliuose yra reikalinga kompiuterinė ir ryšio įranga. Jau net ne pirmus metus administracinių pažeidimų protokolai rašomi nebe ranka, o kompiuteriu. Nauji įstatymo pakeitimai užkirs kelią piktnaudžiauti ir tarnybine padėtimi. Pasak V. Mačėno, nors dabar už vairuotojo pažymėjimo neturėjimą gresia tik įspėjimas, ne visi vairuotojai tą žino. Tad būna situacijų, kai reikia sėstis prie automobilio vairo, o vairuotojo pažymėjimas lieka namuose. Taip nutikus vairuotojai jaudinasi ir baiminasi būti sustabdyti policijos. „Ir jeigu tokiu atveju sustabdo korumpuotas pareigūnas – prie širdies pridėję ranką tvirtinti, kad tokių nėra, negalime, – kas gali paneigti, kad vairuotojo pažymėjimą palikęs žmogus nesiūlys kyšio, o pareigūnas jo nepaims. Nors ir teoriškai, bet tokių situacijų gali pasitaikyti. Tad pradėjus tikrinti dokumentus tik duomenų bazėje, bus galima išvengti ir korupcijos atvejų. Mano akimis, nauji įstatymo pakeitimai atneš tik teigiamų pokyčių“, – įsitikinęs V. Mačėnas. Daugiau nauienų naujienos.lt.