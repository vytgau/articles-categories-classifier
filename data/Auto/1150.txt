ERGO draudimo bendrovės Lietuvoje Transporto priemonių žalų administravimo skyriaus vadovo Raimondo Bieliausko teigimu, bene pavojingiausia vairuotojams būna diena prieš Kūčias, kai daugelis gyventojų vyksta pas artimuosius arba stengiasi suspėti sutvarkyti paskutinius reikalus iki šventėms pasibeldžiant į duris. „Savaitę prieš šventes fiksuojame išaugusį eismo įvykių skaičių, o ypač – prieš pat šventes. Be to, statistiškai viena pavojingiausių dienų vairuoti yra Naujųjų metų išvakarės – gruodžio 31-oji. Tuo metu pačios Kūčių ir Kalėdų dienos paprastai būna ramesnės, nes gyventojai turbūt tiesiog mėgaujasi artimųjų draugija, sėda prie šventinio stalo ir daug nevažinėja. Tikėtina, kad šiemet nemažai gyventojų norės išnaudoti itin ilgą savaitgalį ir namo ar pas gimines išvyks dar gruodžio 22 dieną, todėl penktadienį vairuotojai turėtų būti itin atsargūs“, – sako R. Bieliauskas. Anot R. Bieliausko, prie didesnio eismo įvykių skaičiaus prieš šventes prisideda ne tik intensyvesnis eismas, bet ir kalėdinės karštinės nulemtas vairuotojų išsiblaškymas, skubėjimas. Šiuo metu dažni eismo įvykiai pagrindinėse miestų eismo arterijose, o taip pat prekybos centrų prieigose, jų stovėjimo aikštelėse. Rimtesnių nelaimių, anot R. Bieliausko, pasitaiko magistraliniuose ir rajonų keliuose, kur eismas prieš šventes taip pat būna intensyvesnis. „Prie nepalankių eismo sąlygų šventiniu laikotarpiu neretai prisideda ir prastos oro sąlygos – gausus sniegas ar šlapdriba, ties nuliu laipsnių balansuojanti oro temperatūra. Dėl to kelio danga gali tapti slidi, o matomumas būti itin blogas. Esant tokioms aplinkybėms visuomet būtina imtis papildomų atsargumo priemonių, sumažinti greitį, nenuleisti akių nuo kelio ir neprarasti budrumo. Verčiau važiuoti lėčiau ir ilgiau, tačiau saugiai“, – sako R. Bieliauskas. Pasak draudimo eksperto, susikaupti bei važiuoti saugiai kelyje dažnai trukdo ir stresas, kurio šventėms artėjant gali netrūkti, jei dar nėra spėta pasirūpinti visais darbais, dovanomis ar šventinio stalo gėrybėmis. Dėl to, anot R. Bieliausko, kalėdiniu laikotarpiu reikėtų stengtis planuoti savo laiką, nepasilikti visų reikalų paskutinei minutei, jei įmanoma, reikalus tvarkyti ar vykti apsipirkti ne piko metu. ERGO draudimo bendrovės Lietuvoje duomenimis, pastaraisiais metais gruodžio 23-ąją šalies keliuose ir gatvėse vidutiniškai buvo fiksuojama po 86 eismo įvykius. Jų metu automobilių savininkai vidutiniškai patirdavo 630 eurų žalą. Įmonės duomenys rodo, kad tarp pavojingiausių dienų metuose vairuotojams yra ir Joninių išvakarės, Visų Šventųjų diena lapkričio 1-ąją bei gruodžio 31-oji.