„Kiekviename elektromobilyje mes siūlysime bent du baterijos pasirinkimo variantus. Bazinis, suprantama, kainuos pigiau, tačiau jo viena įkrova įveikiamas atstumas natūraliai bus mažesnis. Vis dėlto bus galima pasirinkti ilgesnį atstumą leidžiančią įveikti, didesnę galią suteikiančią bateriją, bet už didesnę sumą pinigų“, – kalbėjo H. Greenas. Publikacijoje pažymėta, kad pirmasis „Volvo“ elektromobilis bus sukurtas naudojant modulinę platformą CMA, kurios pagrindu pagamintas neseniai debiutavęs krosoveris XC40 ir netrukus pasirodys V40. Tikėtina, kad būtent šis automobilis kartu su jo krosoverio versija ir bus netrukus pasiūlyti ne tik su benzininėmis ar dyzelinėmis jėgainėm, bet ir iš tinklo įkraunamo hibrido bei elektromobilio versijų. Savo prabangesnių ir galingesnių elektrinių modelių linijai švedai paskyrė atskirą markę „Polestar“, kuri anksčiau specializavosi sportiškų koncerno automobilių versijų gaminime. Pirmasis elektrinis „Polestar 1“ kupė turi debiutuoti jau kitąmet, o vėliau kasmet pasirodys dar du nauji modeliai.