Būtent dėl vienas kitam prieštaravusių ženklų praėjusį savaitgalį važiavusieji Kretingos gatve į šiaurinę miesto dalį sutriko – kelio ženklai rodė, kad eismas vyksta tiesiai, taip pat galimas posūkis į dešinę. Tačiau privažiavus posūkį ir nusprendus įsukti į kiemą teko keisti planus – kelią užtvėrė prie dangos pritvirtinti stulpeliai. Vienas klaipėdietis specialiai nufilmavo savo kelionę naujai paženklinta gatve, filmuotą medžiagą įkėlė į socialinį tinklą ir pridėjo kelis riebius žodžius. „Kas per imbecilai Klaipėdoje pradėjo koreguoti eismą?! Veiksmas Kretingos g. Esme kame, kad kai renovavo šią gatvę, specialiai buvo įrengta greitėjimo, lėtėjimo, apvažiavimo juostos ir, žinoma, stotelė prieš posūkį. Dabar kažkoks debilas sugalvojo jas naikinti, kad sumažintų gatvės pralaidumą ir visi stovėtų kamščiuose“, – rašė internautas. Jis pasidalijo šia vaizdo medžiaga ir su DELFI. Ką mano apie tokią kuriozinę situaciją, kuri galėjo virsti gana dideliais nuostoliais, Kelių policijos pareigūnai, sužinoti nepavyko. Nes, pasak Klaipėdos apskrities vyriausiojo policijos komisariato Komunikacijos grupės vadovės Andromedos Grauslienės, pareigūnas, kuris galėtų pakomentuoti šią situaciją, serga. Po šiokio tokio triukšmo viešojoje erdvėje kelininkai suskubo taisyti situaciją. Skubiai buvo nuimti kelio ženklai ir pakeistas horizontalus ženklinimas. Kretingos gatvėje važiavimui palikta tik po vieną eismo juostą. Klaipėdos miesto savivaldybės Miesto ūkio departamento direktorius Liudvikas Dūda pripažino, kad darbus atlikęs rangovas UAB „Maniga“ neįžvelgė visų grėsmių ir darbus atliko ne visai kokybiškai, todėl ir būta nesusipratimų. „Kretingos gatvėje vykdome tam tikrus pakeitimus, kurių tikslas – padidinti saugumą pėstiesiems. Pagal Eismo taisykles, pėstieji nereguliuojamose pėsčiųjų perėjose gali gatvę pereiti tik kirsdami dvi eismo juostas. Kretingos gatvėje buvo trys eismo juostos, todėl vieną teko naikinti“, – DELFI aiškino L. Dūda. Pasak savivaldybės atstovo, darbus atliekantis rangovas jų nederino su kelio ženklus Klaipėdos mieste įrenginėjančia įmone UAB „Gatvių apšvietimas“, todėl susidarė kuriozinė situacija, kad ženklai rodo viena, o gatvėje įrengtos kliūtys eismą draudžia. „Rangovai yra vilniečiai, jie savo darbus planavo atsižvelgdami į meteorologines sąlygas, todėl dirbo savaitgalį. Neinformavus „Gatvių apšvietimo“ ir turėjome tokią bėdą. Bet juk važiuodami mes ne visuomet stebime kelių ženklus, todėl reikėjo vadovauti kelio ženklinimu. Dabar eismas vyksta normaliai“, – sakė L. Dūda. Šiuo metu eismo juosta, kurią norėta eliminuoti, paženklinta baltomis juostomis. O kad vairuotojai nebūtų klaidinami, pastatyti laikini užtvarai.