Tad DELFI su specialistais kalbėjosi apie tai, į ką atkreipti dėmesį renkantis naujas padangas. Ar kiniška padanga yra blogis? Specialistai pastebi, kad lietuviai jau nebe taip baugiai žiūri į kiniškus gaminius. Kinijoje pagamintos padangos pigesnės, tačiau nereiškia, kad jos visais atvejais labai prastos. Be jokios abejonės, pasitaiko ir niekam tikusių gaminių. „Aš galėčiau pasakyti, kad kiniškos padangos, kaip ir mobilieji telefonai – nuo pačių blogiausių iki pačių geriausių. Jie gamina viską – ir geras, ir nelabai geras. Sudėtinga atsirinkti. Mūsų tiekimo skyrius ilgai bendrauja su tiekėjais ir stebi jų gamyklas. Beje, kai kurios gamyklos gamina padangas lėktuvams, tai – jau tikrai aukštas lygis. Technologiškai su jomis viskas gerai. Kai kas dėl kainos pataupo gumos mišinio sudėčiai. Raštą jie moka padaryti. Kai kurios iš jų trumpiau tarnauja. Jų stabdymo rezultatai ant šlapio asfalto geri, bet jos greičiau dyla, tačiau visumoje jų lygis labai pakilo. Mes jų nemažai paduodame jau 3-4 metus ir kažkokių labai blogų atsiliepimų negirdėjau“, – DELFI sako Ginas Maksevičius, Kauno „Melgos“ direktorius. Tiesa, su šia nuomone ne visai sutinka „Dagris“ pardavimų vadybininkas Vilius Bernatavičius. „Nesakau, kad mes visiškai neparduodame kiniškų padangų. Kažkiek parduodame, turime vieną kinišką ženklą, bet juo 100 proc. pasitikėti negali. Pasakome žmogui, kad garantija yra iki durų, garantija 7 dienos. Bet negaliu pasakyti, kad kinai visiškai nepatobulėję. Bet tas taupymas duoda rezultatų. Svarbiausia padangoje yra stabdymas. Kai žinosime, kad sustosime 3 metrais arčiau, tai galėsime skaičiuoti, kiek buvo likę iki stulpo“, – skaičiuoja V. Bernatavičius. Restauruotos padangos G. Maksevičius teigia, kad Europą užplūdus kiniškoms padangoms, labai sulėtėjo restauruotų padangų gamyba, nes kiniškųjų karkasas nėra tinkamas restauracijai. „Nelabai liko medžiagos, iš ko dar kartą pagaminti kokybišką padangą. Dar vienas dalykas, kad jei jūs palygintumėte vienodas restauruotas padangas, tai pamatytumėte, kad jų svoris labai skiriasi. Naudojamų karkasų svoriai skiriasi, nes gamintojai naudoja skirtingas technologijas ir jų svoris nebus vienodas. Be to, negalima restauruoti, jei padanga buvo pažeista ar pradurta. Aš nesiimu teisti, kaip vyksta restauracija, nes neturiu daug informacijos, tačiau lyginant restauruotas padangas kad ir su kiniškomis, vienareikšmiškai geriau nauja kiniška padanga“, – sako G. Maksevičius. „Manau, restauruotos padangos įaugę lietuviams į kraują ir gan neblogai parduodamos. Sakykime, kad Vilniuje ir kituose didesniuose miestuose perkame naujas, tačiau mažesniuose miestuose ar turguose galima rasti daugybę restauruotų padangų. Be to, jos yra gaminamos ir Lietuvoje, o jų pardavimai ne taip ženkliai krenta“, – sako V. Bernatavičius. Pigūs europiečiai Tačiau ne tik kiniška padanga gali būti pigi. Yra ir pigių Europos gamintojų. Bet kokiu atveju kaina prilygti kinams – sudėtinga misija. „Vis tiek europietiškas gaminys bus šiek tiek brangesnis. Jei kaina bus vienoda, tai jau reikėtų suklusti. Na, gal gamintojas ir padarė pigiai, tačiau greičiausiai tai bus dar prasčiau už tą patį kiną. Mes įsivaizduojame kinus, kad jie vargani palapinėse kepa tas padangas. Realiai tai yra šiuolaikinės gamyklos, kuriose kursuoja vidiniai autobusai, nes jose dirba ir 10 tūkst. darbuotojų. Naudojamos šiuolaikinės technologijos, naudojami robotai ir t.t. Jų darbo jėga dabar jau netgi prilyginama vidutinei lietuvių darbo jėgai. Jų padangos pigesnės vien dėl to, kad Vyriausybė šiek tiek dotuoja žaliavą gamybai. Skaičiuoja, kad geriau primokėti ir gaminti, nei išleisti į gatves tūkstančius darbuotojų ir mokėti kompensacijas“, – sako G. Maksevičius. Naujos žieminės padangos protektoriaus rašto gylis turi siekti 8-9,5 mm. Tačiau pasitaiko atvejų, kai kinai įsigudrina pagaminti kitaip. „Yra pasitaikę padangų, kai jau vizualiai matosi, kad kažkas ne taip. Pamatavome protektorių, o naujos padangos gylis – 6,5 mm. Tai ir atsakymas, kodėl padanga pigesnė“, – svarsto G. Maksevičius. Rinkoje taip pat galima rasti eilę padangų markių, kurios priklauso „Premium“ klasės gamintojams. Tarkime, „Sava“ priklauso „Goodyear“ grupei. „Kaip vidutiniokai, tai labai stiprūs gamintojai, puikios padangos. „Hankook“ – korėjietiška prekė, turinti užsirekomenduotą ženklą. Nesakau, kad visi turi pirkti „Premium“ klasę, ne visi juk važiuojame su BMW, „Audi“ ar „Mercedes“. Tos padangos turi savo lygį ir viskas su jomis gerai“, – sako V. Bernatavičius. Specialistas skaičiuoja, kad „Premium“ klasės padangos yra apie 20 proc. brangesnės, nei vidutinės klasės gaminiai. Kokybė Tačiau specialistai teigia, kad jei tik yra galimybė, padangoms netaupyti. „Visgi reikia pripažinti, kad gumos mišiniais kiniškos padangos nusileidžia – tą parodo testai. Jei stabdymo kelias ilgesnis, tai nieko ir nesumeluosi. Jei stabdymo kelias ilgesnis, reiškia jis yra ilgesnis. Testuojama 15 parametrų, o ant etiketės rašomi tik du. Tai kinai labai gudriai padarė. Jie įsigudrino padaryti taip, kad stabdymas ant šlapio asfalto būtų geras ir šis rodiklis išties yra labai geras. Jei „Premium“ padanga bus B lygio, tai kiniška padanga irgi gali būti to pačio lygio. Tiesa, santykinai kiniškos padangos daromos taip, kad kuo geriau atitiktų tuos du parametrus ir būtų sertifikuojamos, bet jei vertinsime visapusiškumą – stabilumą posūkiuose, akvaplanavimą, išmetimą pažliugusio sniego, stabdymą ant plikledžio – tai testuose jos nusileidžia. Jei vairuotojas patyręs, jis tikrai gali važiuoti. Kaip yra pasakęs Darius Jonušis, nėra blogų padangų, yra tik neteisingai pasirinktas greitis“, – sako G. Maksevičius. „Premium“ sektorius jau kurį laiką nesikeičia. „Dunlop“, „Bridgestone“, „Continental“, „Pirelli“, „Goodyear“ – faktas, kad renkantis šias padangas niekada nesuklysite. Tai patys geriausi gamintojai. Lietuviai perka šias padangas, o po euro įvedimo ir skirtumai pasirodė nedideli – ar padanga kainuoja 45 eurus, ar 60, neatrodė didelis skirtumas. Lietuviai kaip tik rinkosi geresnes padangas. Gal dabar jau įėjome į ritmą, bet esmė, kad lietuviai bent jau miestuose negaili pinigų ir perka geras padangas“, – sako V. Bernatavičius. Naujos senos padangos Jei perkate naujas padangas, tai dar nereiškia, kad jos buvo pagamintos vakar. Parduotuvėse galite rasti ir kelerių metų senumo padangų. Tačiau specialistai sako, kad padangų amžius pernelyg sureikšminamas. „Yra toks reikalas, kad nėra aiškiai apibrėžta aiškiais normatyvai, koks padangos galiojimo laikas, kaip tarkime yra su maisto produktais. Naujos padangos, jei jos teisingai sandėliuotos, joms nieko per 2-3 metus neatsitiks. Aš pats esu matęs, kad kai kurie gamintojai 7 metų padangas rekomenduoja pasikeisti. Rekomenduoja. Vėlgi, tai – rekomendacija, tačiau visi gamintojai sutartinai sako, kad 10 metų padangą jau reikia keisti ir visiškai nesvarbu, koks protektorius“, – sako G. Maksevičius. Kita vertus, anksčiau pagamintos yra gerokai pigesnės, nei ką tik nulietos. „Nebūkime naivūs – protingi vokiečiai tikrai nori daryti verslą ir tikrai neišpardavinės padangų su didžiulėmis nuolaidomis. Tiesiog visi supranta, kad yra tam tikra riba. Žmonės perka pigiau, nes nori važiuoti, bet jei žmogus perka 5-7 metų senumo padangą, tai kiek su ja pavažiuos? Yra žmonės, kurie važiuoja su padanga ir 4, ir 5 metus. Jei 10 tūkst. km važiuoja per metus, tai jis drąsiai gali važiuoti 4-5 metus“, – sako G. Maksevičius. „Nereikia labai bijoti amžiaus. Jei sandėliuojama teisingai, tai negalima sakyti, kad 5 metų padanga jau niekam netinkama. Taip nėra. Žinoma, sena padanga ir kainuoja mažiau, ženkliai mažiau. Visi skaito straipsnius ir žiūri pagaminimo metus. Ir ne tik metus, bet ir savaites. Šių metų padanga, bet kai kas nori, kad padanga būtų vakar pagaminta. Straipsniai yra tam, kad skaitytume ir visi nori naujo produkto, bet tikrai nereikia bijoti 2 ar 3 metų senumo padangos. Geriau kreipti dėmesį ne į metus, o kietumą. Minkšta padanga yra gera ant sniego ir ledo, bet kieta padanga gera ant šlapio asfalto. Tai ko pas mus daugiau ir kur mes važiuojame? Tą reikėtų verčiau įvertinti. Tai svarbus aspektas ir aš teoriškai esu už kieto mišinio padangas. Gal kažkas už minkštą mišinį, tai čia kiekvienas pasirenka, kaip jam geriau. Kiekvienas turi savo nuomonę, bet pas mus žiemą jau nėra pusės metro pusnų, keliai plius minus valomi, tai jei važiuoji mieste, tai teoriškai padanga turi būti kieta“, – pasakoja V. Bernatavičius. Kaina ir kokybė Taigi, ką rinktis vairuotojui, kuris ieško naujų padangų? Žinoma, brangiausias ir naujausias gaminys bus geriausias, tačiau net ir geriausios padangos gali neišgelbėti, jei už vairo elgsitės neprotingai. „Kaina atitinka kokybę. Tikrai niekada neprašausite, jei pirksite „Premium“ padangas, lyderių padangas. Tai naujausios technologijos, naujausi mišiniai, naujausi komponentai, kurie neleidžia padangai sukietėti, kai šalta. Technologijos ir know how sparčiai žengia į priekį, tai visuomet būsi ramus, kad pasirinkai geriausią gaminį rinkoje. Tik reikia būti realistais. Yra tokių žmonių, kurie turi daug pinigų, meta juos ir perka geriausias. Tada atvažiuoja ir sako, kad paslydo. Tada mes klausiame, o kaip jūs važiavote? Sako posūkyje važiavau 130 km/val. greičiu ir pradėjau slysti. Na, nereiškia juk, kad ir pati brangiausia padanga nagais kabinasi į kelią, ir gali daryti ką nori“, – konstatuoja V. Bernatavičius.