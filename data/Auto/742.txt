Ypatinga nieko nekainuojanti baterija Pasak portalo „Kas vyksta Kaune“ skaitytojo, praėjusį penktadienį jo žmona su mažamete dukterimi užsuko į prekybos centrą „Hyper Maxima“, Savanorių prospekte, apsipirkti, o po to, kad sutaupytų laiko ir netektų čia ar kur nors kitur važiuoti antrąkart, užsuko į ten veikiančią laikrodžių taisyklą „Valentai“ nupirkti bateriją, skirtą automobilio signalizacijos pulteliui. „Įėjusi žmona paprašė ten dirbusio meistro parduoti minėtą bateriją, tačiau jis motyvuodamas tuo, kad moterys nemoka pačios atlikti pakeitimo darbų, parduoti nesutiko. Be viso to, ši baterija, laikrodininko teigimu, – ypatinga, nes niekur kitur neįmanoma rasti jos nusipirkti, išskyrus šioje laikrodžių taisykloje. Išgirdusi tokius žodžius žmona, žinoma, liko nustebinta, bet sutiko, jog laikrodininkas bateriją pakeistų pats“, – pasakoja kaunietis. Tačiau tai, sako jis, dar ne istorijos pabaiga. Kai automobilio signalizacijos pultelio baterija buvo pakeista, minėtas laikrodžių meistras esą paprašė sumokėti už atliktą darbą 15 eurų. Tiesa, apie tai moteris buvo informuota iš anksto. „Parvažiavusi namo žmona papasakojo man, kas nutiko. Tuomet jau nustebau ir aš, nes puikiai žinau – tokia baterija, kuri atsidūrė mūsų automobilio signalizacijos pultelyje, kainuoja maždaug 1,5 – 2 eurus. Todėl neketinau numoti ranka – nuvažiavau į laikrodžių taisyklą „Valentai“ ir paprašiau, kad meistras pasiimtų savo „stebuklingą“ bateriją ir grąžintų man pinigus. Tačiau tai padaryti jis atsisakė tikindamas, kad baterija nieko nekainuoja, o pinigų paprašyta tik už suteiktą paslaugą – baterijos pakeitimą. Nors esu pakankamai ramaus būdo, bet šiuo atveju mano kantrybės taurė buvo perpildyta. Neslėpsiu, negailėjau laikrodininkui krūvos necenzūrinių žodžių“, – atvirauja vyras. Neturėjo kasos aparato Skaitytojas sako dar spėjęs paklausti meistro, ar nėra gėda apgaudinėti moters su mažamečiu vaiku, laikomu rankose. Bet, į klausimą esą buvo atsakyta teigiant, jog niekas neliepė pirkti baterijos būtent šioje laikrodžių taisykloje. „Kai paprašiau duoti man suteiktos paslaugos kasos čekį, meistras tepasakė, jog kasos aparato jis neturi ir jam jo nereikia. Išrašė prekių pirkimo-pardavimo lapelį su nurodytu verslo liudijimo numeriu. Tačiau jį įvedęs Valstybinės mokesčių inspekcijos svetainėje neradau, kad toks verslo liudijimas apskritai būtų sistemoje. Nesistebiu tuo, nes parašęs raktinius žodžius „Kaunas Hyper Maxima laikrodininkas“ „Google“ paieškoje, išvydau vien skundus. Pasidalinkite mums nutikusia istorija, kad kiti žmonės žinotų ir neapsigautų“, – prašė kaunietis. Elektronikos prekių parduotuvėje daug pigiau Smalsumo vedinas jis tikina nuėjęs į elektronikos prekių parduotuvę ir tokią pat bateriją „Lemona“ nusipirkęs vos už 1,45 euro. „Pridedu keletą nuotraukų, kad suprastumėte, kokį „sudėtingą“ darbą atliko meistras, keisdamas bateriją ir už tai paprašęs mano žmonos sumokėti už paslaugą 15 eurų“, – neslėpė apmaudo kaunietis. Baterijos pakeitimas gali kainuoti iki 100 eurų Portalo „Kas vyksta Kaune“ žurnalistai, paskambinę interneto tinklalapyje www.valentai.com nurodytu numeriu, kitame laido gale išgirdo vyrišką balsą, prisistačiusį laikrodininku Žygimantu Valenta, kuris sutiko pakomentuoti skaitytojui nutikusį atvejį. Paklaustas apie tai, pagal kokius kriterijus laikrodžių taisykloje „Valentai“ nustatomos kainos už suteiktas paslaugas klientams, pavyzdžiui, baterijos automobilio signalizacijos pulteliui pakeitimo, meistras tikino, kad kainos gali būti įvairiausio dydžio. „Tokiems pulteliams, kokius šiandien žmonės turi, priklausomai nuo jų modifikacijų – tokios pačios baterijos pakeitimas gali kainuoti net iki 100 eurų. Vienam kainuoja 10, kitam – 15, dar kitam – 30, 50 eurų. O, baterija, kaip mes sakome, yra beveik nemokama lyginant su profesionalios paslaugos kaina“, – dėstė Ž. Valenta. Pasak jo, niekur laikrodžių taisykloje „Valentai“ nėra užsimenama apie tai, kad ten parduodamos baterijos ar kitokios žaliavos. Esą tai esą – tik darbo priemonė. O mokėti reikia už suteiktas paslaugas. Neturi patvirtinto kainoraščio „Detaliai darbo specifiką arba tai, kas sudaro kainą, išaiškinti kiekvienam klientui būtų absurdas. Tam nėra laiko. Patvirtinto kainoraščio neturime. Dirbame vadovaudamiesi sutartinės kainos sistema. Tai reiškia, kad mes įvertiname darbo specifiką, kurią teks taikyti, o tuomet pasakome klientui, kokia galėtų būti minimali paslaugos kaina. Dažniausiai net prašome susimokėti, o tik po to atliekame darbą“, – aiškino laikrodininkas. Įdomu, tai, kad prieš kurį laiką portalo žurnalistams tvirtinęs, jog neva nėra laiko kiekvienam klientui aiškinti apie atliekamo darbo specifiką, pasakius, kad kaunietis liko nustebintas tokiu kainos dydžiu, Ž. Valenta prieštaravo savo anksčiau ištartiems žodžiams sakydamas, kad reikia nebijoti klausti, už ką mokami pinigai. „Jei žmogų apninka abejonės, ar neaišku, už ką teks susimokti vieną ar kitą sumą – kas ir kodėl ją sudaro, – visko reikia klausti. Visada paaiškiname. Be to, mūsų laikrodžių taisyklos interneto puslapyje yra pateikta aiški informacija apie visas paslaugas, vargu ar kur nors įmanoma rasti detalesnę“, – pokalbį baigė pašnekovas.