Lyderis su 355 AG Peržvelgus „Press ralio“ dalyvių paraiškas, galima išskirti kelis įdomesnius egzempliorius. Galingiausias tarp jų yra Vyto Bilinsko automobilis – 2005 metų gamybos „Porsche 911“ su 3,8 litro varikliu, išvystančiu 355 AG ir 400 Nm. Tai yra net keturis kartus daugiau už penktos kartos „Nissan Micra“ variklio galią. Visiškai naujo modelio „Micra“ automobiliai trijų vienetų tiražu taip pat startuos „Press“ ralyje ir į priekį judės vedami 0,9 litro 90 AG variklių. Kaip teigia „Porsche“ specialistas ir etatinis „Geriausio vairuotojo“ konkurso dalyvis Vytas, gana didelė jo automobilio variklio galia neturės pranašumo sudėtingose slalomo trasose, kuriose it vijurkai jaučiasi gerokai silpnesni maži hečbekai. Tačiau ilgesnėse trasose – pavyzdžiui, Kačerginės „Nemuno žiede“, – jo automobilis turės pranašumą. Labai „karštas“ hečbekas „Press ralyje“ bus ir vienas itin galingas hečbekas, besivaržysiantis ne 1,6 l, tačiau pačioje galingiausioje klasėje. Tai 2,0 litrų variklį su 280 AG ir 350 Nm pajėgumu turintis ir greičiau nei per 6 sekundes iki 100 km/val. įsibėgėjantis „Seat Leon Cupra 280“, kurį vairuos visuose iki šiol vykusiuose „Press raliuose“ dalyvavęs Renaldas Gabartas. Jis šiose žurnalistų varžybose per daugiau nei 20 metų vairavo įvairius galingus automobilius ir daugybę kartų laistėsi nugalėtojų šampanu. „Pirmus kelerius metus pas mus buvo svarbi absoliuti įskaita ir žmonės suvokė tai, kad atvažiavęs su 1,6 litro variklį turinčiu automobiliu, prieš 2,0 litrų turbo tu nieko gero neparodysi. Vėliau žaidimas persikėlė į atskiras klases, o man taip sutapo, kad dažniausiai būdavau prie galingesniųjų automobilių vairo. Didelė variklio galia yra gėris, o daugeliu atvejų gali važiuoti greičiau už artimiausius varžovus. Be to, galingas variklis užtušuoja kai kurias vairuotojo klaidas, jas paverčia nepastebimomis, nes staigiai spaudžiant akceleratorių jis nedūsta. Silpni automobiliai bendroje įskaitoje dažniausiai neturi erdvės kur pasireikšti ir iššokti į viršų.  Vienais metais teko važiuoti su galingu „Subaru Impreza“ automobiliu, tai po pirmos dienos penkių pirmų slalomų aš jau turėjau minutės persvarą prieš artimiausią varžovą. Čia kaip krepšinyje, kai pirmajame kėlinyje varžovai susikrauna 15 taškų persvarą. Žinoma, turint galingą automobilį, reikia turėti ir galingas smegenis, kad ta galia būtų tinkamai suvaldyta. Reikia laikytis disciplinos, atsargiai žaisti su dešine koja. Vairuotojas prie vairo turi darbuotis kaip drugelio sparnai – itin jautriai. Šio galingo SEAT modelio anksčiau nėra tekę vairuoti, taigi pažintis su juo prasidės ralio metu – laukia įdomus iššūkis“, – apie patirtį prie galingų automobilių vairo „Press raliuose“ kalbėjo R. Gabartas. 200 AG – nugalėtojų riba 200 AG ribą peržengiančių modelių „Press ralyje“ bus ne vienas. Vienas įdomiausių modelių – „Porsche Boxster“, turintis 2,7 l darbinio tūrio variklį, išvystantį 220 AG. Šį automobilį vairuos Marius Draugelis, prieš kelerius metus išbandęs „Press ralį“ šturmano vietoje ir greitai užsikrėtęs automobilių sporto virusu. Gintautas Mikulėnas į trasą išvairuos „Subaru BRZ“ su 203 „arkliais“, o Dainius Leonavičius vairuos tokį patį automobilį, tik su „Toyota“ ženkliuku – GT86. Įdomu, kad D. Leonavičius pastarąjį dešimtmetį yra vienintelis vairuotojas, sugebėjęs su tokiu santykinai negalingu automobiliu („Toyota GT86“ jis vairuoja ne pirmame ralyje) aplenkti visus varžovus ne tik savo klasėje, bet ir neoficialioje bendroje įskaitoje – tą jis padarė 2015-aisiais. Dar vienas itin įdomus egzempliorius – Pauliaus Valiukevičiaus 1992 metų gamybos „BMW 3“. Automobilis paruoštas žiedinėms lenktynėms, turi homologuotus saugos lankus, o po variklio dangčiu slepia 3 litrų jėgainę su 231 AG – bent jau toks skaičius buvo įrašytas, kai automobilis paliko gamyklą. „Labai apsidžiaugtume, jei pastačius automobilį ant variklio galios matavimo stendo, tiek išsuktų ir dabar“, – juokavo ekipažo šturmanas Marijus Kėbla. Dyzeliai ir senoliai nenusileidžia Organizatorių paruoštuose greičio ruožuose išvysime ir „Nissan“ pusbrolį, 1971 metų „Datsun 240Z“, kuriam negalima kabinti galingo automobilio titulo, bet pagarbą didesnei nei 150 „arklių kaimenei“ ir 198 Nm sukimo momentui tikrai reikia atiduoti. Juolab kad prieš 40 metų tai buvo labai rimti skaičiai. Šiuo istoriniu automobiliu startuos Kastytis Švedas. Greičiausiu pasaulyje septintojo dešimtmečio sedanu iš Kazlų Rūdos atvažiuos Vytautas Mašanauskas. Jo 1960 metų gamybos „Jaguar MK2“ turi 3,5 litro darbo tūrio 6 cilindrus eilėje turintį variklį, kuris pasiekia 220 AG ir yra pajėgus keturių durų sportišką automobilį iš vietos iki 100 km/val. išjudinti per 8,5 sekundės. Didžiausias greitis – 201 km/val. Tiesa, jis, kaip ir dar keli sportiški „Datsun“ kupė, varžysis tik su istoriniais automobiliais. Tarp galingųjų verta įtraukti ir kelis dyzelinu varomus automobilius, kurių galia daro įspūdį ne tik eiliniams vairuotojams, bet ir „Press ralio“ dalyviams. Vienas jų startuos turistinėje klasėje – tai Pauliaus Sviklo „Alfa Romeo 159“, kurio 2,4 l jėgainė išvysto apie 240 AG ir 490 Nm. Jis juokavo, kad pirmą kartą „Press ralyje“ dalyvaujantis itališkas automobilis už važiavimą lėtuose slalomuose gali supykti, tad po šešių metų varžymosi sportinėje įskaitoje nusprendė išbandyti save rungiantis su turistais. Galingų dyzelinu varomų modelių netrūks ir sportinėje įskaitoje. Vienas jų – „BMW 330d“ universalas, kurį vairuos Ilona Steponėnė. Bavaras pasižymi 390 Nm sukimo momentu ir 183 AG pajėgumu, perduodamu į galinius ratus per automatinę greičių dėžę. Ilona nustebo, kad jos automobilis pateko į šį sąrašą, bet 100 km/val. greitį jis pasiekia per 8,1 sek., o tai – neblogas rezultatas kasdieniniam universalui. Apie „Press ralį 2017“ XXII „Press raliui“ startas bus duotas birželio 2 dieną Kaune, rotušės aikštėje, o 70-ies automobilių ralio karavanas finišuos birželio 3 dieną Palangoje, Vytauto g. „Press ralis 2017“ vyks kartu su istorinių automobilių raliu „Lietuva 2017“. „Press ralio 2017“ greičio ruožai vyks Kačerginės „Nemuno žiede“, Smalininkų kartodrome, slidžių dangų aikštelėse Kaune, Šiauliuose bei Klaipėdoje, Kretingos centre bei prie „Atostogų parko“ Kretingos rajone. Viso per dvi dienas ralio dalyviai įveiks apie 500 kilometrų Lietuvos keliais.