Šiemet Italijoje jau spėjęs nugalėti O. Tanakas į priekį įsiveržė po septintojo greičio ruožo ir iki pat finišo sėkmingai išsilaikė pirmoje vietoje. Estas paskutinius finalinės dienos greičio ruožus pradėjo turėdamas 18 sek. persvarą prieš „Citroen“ lenktynininką Andreasą Mikkelseną. O. Tanakas sėkmingai įveikė paskutinius ralio kilometrus ir iškovojo pergalę. Minėtasis A. Mikkelsenas, šiemet tik trečią kartą pilotavęs „Citroen“ automobilį, ralį baigė antras. Prancūzų komandai tai pirmoji prizinė vieta po Kriso Meeke‘o pergalės Meksikoje. Ant apdovanojimų pakylos užlipęs A. Mikkelsenas 14 sekundžių aplenkė trečioje vietoje likusį S. Ogier. Pastarasis pasinaudojęs tuo, jog Vokietijos ralyje avariją patyrė pagrindinis varžovas Thierry Neuville‘is, vėl pakilo į pirmąją vietą čempionate ir belgą dabar lenkia 17 taškų. Elfyną Evansą aplenkęs „Toyota“ lenktynininkas Juho Hanninenas ralį užbaigė ketvirtoje vietoje. Tuo tarpu minėtasis E. Evansas, praradęs poziciją ir Craigui Breenui, finišavo šeštas. Iki sezono pabaigos likus trims etapams, S. Ogier antrą vietą užimantį T. Neuville‘į lenkia 17 taškų, tuo tarpu antrą pergalę Vokietijoje iškovojęs O. Tanakas nuo belgo atsilieka 16 taškų. Vokietijos ralio rezultatai: (vieta, lenktynininkas, komanda, laikas) 1. Ottas Tanakas M-Sport Ford 2h57:31.7 2. Andreasas Mikkelsenas Citroen +16.4 3. Sebastienas Ogier M-Sport Ford +30.4 4. Juho Hanninenas Toyota +1:49.2 5. Craigas Breenas Citroen +2:01.5 6. Elfynas Evansas M-Sport Ford +2:03.4 7. Jari-Matti Latvala Toyota +3:58.2 8. Haydenas Paddonas Hyundai +4:32.4 9. Arminas Kremeris M-Sport Ford +10:19.4 10. Ericas Camilli M-Sport Ford +10:44.3