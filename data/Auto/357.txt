„Sportuoti už vairo sugalvojome pačios. Dauguma mūsų reguliariai sportuojame, bėgiojame, užsiimame joga, tad žinome įvairių pratimų, mokame juos teisingai atlikti. Pagalvojome, kodėl gi kai kurių pratimų nepritaikius vairuojant. Pastebėjome, kad atlikę apšilimą prieš pat varžybų startą, susitelkiame, pakyla nuotaika, įkvepiame viena kitą siekti tikslo“, – sako „Moterų ralyje“ ne pirmus metus dalyvaujanti „Sportland“ marketingo vadovė Edita Čivilytė. Anot Editos, sportas už vairo tinka ne tik moterims, kurios ruošiasi dalyvauti „Moterų ralyje“, bet ir kiekvienam vairuotojui, ilgoje kelionėje pajutus įtampą kaklo, nugaros ar kojų raumenyse. Pratimus reikia atlikti saugiai, stovint automobilių stovėjimo aikštelėje, įjungus stovėjimo stabdį arba pasinaudojus ramesniu vairavimo tempu automobilių spūstyse, degant raudonam šviesoforo signalui. 1. Ramus kvėpavimas. Šį pratimą labai gerai žino tie, kurie yra lankę jogos užsiėmimus. Įkvepiant, skaičiuojama iki keturių, o iškvepiant – iki šešių. Įkvėpdami pro nosį, tyliai skaičiuojame: „Vienas, du trys, keturi“. Iškvėpdami pro burną, lūpas sudedame dūdele, mintyse skaičiuojame: „Vienas, du trys keturi, penki, šeši“. Pratimą kartojame keletą kartų. 2. Kaklo atpalaidavimas. Galva tiesi. Lėtai skaičiuojame iki keturių ir tuo pat metu lenkiame galvą žemyn. „Keturi“ – smakru paliečiame krūtinę, sustojame. Vėl skaičiuodami iki keturių, grįžtame į pradinę padėtį. Skaičiuodami iki keturių keliame smakrą aukštyn, pakaušis lenkiamas atgal, pasižiūrime į viršų – „keturi“. Skaičiuodami iki keturių grįžtame į pradinę padėtį. Pratimą kartojame 2-3 kartus. 3. Galūnių atpalaidavimas. Šis pratimas labai praverčia po ilgo vairavimo. Tačiau atlikti jį reikia ne vairuojant, o sustojus kavos pertraukėlei, nukėlus kojas nuo pedalų. Suspaudžiame abiejų rankų pirštus į kumščius, kojų pirštus pariečiame žemyn. Jaučiame įtampą galūnėse. Laikome įtempę raumenis, suskaičiuojame iki keturių ir juos atpalaiduojame. Nesulaikome kvėpavimo, kvėpuojame tolygiai.  4. Pečių atpalaidavimas. Nugara tiesi, energingai skaičiuodami iki keturių, sukame abu pečius į priekį. Sakydami „vienas“, atliekame pasukimą, „du“ – antrą. Ir taip iki keturių. Padarome trumpą pauzę. Skaičiuodami iki keturių, sukame abu pečius atgal. Galime sukti po vieną petį pirmyn ir atgal. Kvėpuojame tolygiai. 5. Drąsos pratimas. Šį pratimą vadiname „drąsos“, nes jo tikslas – nusikratyti baime. Vienas gilus ir staigus įkvėpimas pro nosį ir vienas staigus iškvėpimas pro burną, lūpas sudedant dūdele ir išleidžiant garsą „chu“. Pratimą kartojame 3 kartus. Kvėpuojame tolygiai. Editos teigimu, yra daugybė pratimų, kuriuos kasdien galima atlikti už vairo, svarbu tik atgaivinti jau turimas žinias ir pritaikyti jas sėdėjimo padėčiai, kuri būdinga vairuojant. Pavyzdžiui, nugarą galima atpalaiduoti išsitiesiant ir susigūžiant. Tai kartojant keletą kartų – atsipalaiduos nugaros raumenys. Galima sukti kojų pėdas, per kelius sulenkti ir ištiesti kojas, patrypčioti pėdomis į grindis. „Moterų ralį“ organizuojančios įmonės „Idėjų grupė“ vadovės Neringos Simson teigimu, Editos siūlomi kvėpavimo ir koncentracijos pratimai labai patiks merginoms, kurios važiuoja komandoje viena kitos beveik nepažinodamos. „Moterų ralyje“ būna ir taip, kad viename ekipaže važiuoja moterys iš skirtingų tos pačios įmonės skyrių, tad žino viena kitą tik iš matymo. Jei merginos ima pykti, kyla įtampa ar nepasitenkinimas, iš karto reiktų „nuleisti garą“ kartu atliekamu kvėpavimo pratimu. Tai puikiai veikia“, – sako ji. Anot Neringos, komandinę dvasią stiprina ir dėmesį koncentruoja garsiai skanduojamas šūkis, todėl ji patartų merginoms susigalvoti trumpą, lengvai ištariamą moto. Moterų nuotaika ir užsidegimas, viena kitos palaikymas yra labai svarbu norint gerai atlikti užduotis. „Siekti tikslo kartu – nemažas iššūkis. Netikėtos situacijos ralio metu išryškina įvairias asmenines merginų savybes. Jos turi išmokti koncentracijos, lankstumo, įsiklausymo, išlaikyti pakilią komandos dvasią iki pat ralio pabaigos, kartu pasidžiaugti pasiekus finišą. „Moterų ralis“ yra puiki komandos formavimo, jos sutelkimo, sutvirtinimo priemonė“, – įsitikinusi N. Simson.