Tačiau kaip jas vertina patys pardavėjai? Ar išties nuolaidos – geriausias būdas parduoti automobilį? „Nauji automobiliai puikiai perkami ir už bazines kainas, tačiau nuolaidos – puikus būdas greitai ištuštinti sandėlį prieš pasirodant naujam modeliui ar atnaujinti užsistovėjusią ekspoziciją. Jų kaita didelė, tad vienu metu Lietuvoje būna bent tūkstantis modelių, parduodamų pigiau nei kainoraštyje, o iš jų maždaug trim šimtams taikomos didesnės nei 15 proc. nuolaidos. Per pirmuosius savo veiklos metus pastebėjome, kad klientai tokiais automobiliais labai domisi, juk jie keliais tūkstančiais eurų pigesni“, – teigia automobilių išpardavimų skelbimų portalo Motorsniper.lt vadovas Nerijus Alška. Reikia greitai parduoti – taikyk nuolaidą Išskyrus kelias itin populiarias išimtis („Porsche Macan“, „Toyota C-HR“ ar „Volkswagen Arteon“, kurių aukštiems pardavimams kainodara beveik neturėjo įtakos), daugelis automobilių atstovų nuolaidoms teikia didelės reikšmės. „Automobiliai tikrai greičiau parduodami, jei jiems yra taikoma nuolaida. Gamintojas nori, kad automobiliai salone ilgai neužsistovėtų, tad ilgiau užsibuvusiems taikomos nuolaidos – kartais kelių šimtų, kartais tūkstančių eurų. Tai inicijuojame ne tik mes, atstovai, bet ir pats gamintojas prisideda. Tuomet automobilis tampa tikrai patrauklus“, – sako „Opel“ atstovybės „Žaibo ratas“ komercijos direktorius Vilandas Burnys. Jis priduria, jog pigiau parduodami modeliai vis tiek yra nauji, tik kelis mėnesius pastovėję salone – jų pagaminimo data bus senesnė nei užsakomo ir pagal individualius poreikius gaminamo automobilio. Salonų ekspozicijų modelius dažniausiai užsako atstovybės darbuotojai ir, anot V. Burnio, kartais elementariai „nepataikoma“ parinkti spalvą ar komplektaciją. Už standartinę kainą žmonės mieliau komplektuoja automobilius patys, tačiau kai atsiranda galimybė sutaupyti vieną ar kitą tūkstantį eurų, mažareikšmiai nepatogumai pamirštami. „Kai užsakai naujos spalvos, kurią matei tik kataloge, automobilį, kartais būna, kad konkrečiam modeliui ji nelabai tinka ar tiesiog neįtinka daugumai pirkėjų. Dažnai jie išbūna ekspozicijoje kelis mėnesius. O spalva juk yra vienas iš pagrindinių išvaizdos elementų: kai žmonės perka sau automobilį, jie žiūri, kaip atrodys juo važiuodami. Į kai kurias vidaus detales gali pro pirštus pasižiūrėti, bet išorė – svarbi“, – pasakoja V. Burnys. Jis netrukus priduria, kad šie dėsniai galioja privačiam sektoriui. Įmonių perkami automobiliai dažniausiai ne tokie įvairūs – konkreti įmonės dizainą atitinkanti spalva, iš anksto nustatyta komplektacija ir kaina. Papildoma įranga – gera pridėtinė vertė N. Alška pastebi, kad didelę vertę automobilių pirkėjai pajaučia ne tik išpardavimų metu, kai konkretūs modeliai parduodami keliolika procentų mažesne kaina. Pirkėjams itin naudingi specialūs papildomos įrangos, kuri pasirenkama komplektuojant naują automobilį ir matoma tik galutinėje kainoje, pasiūlymai. „Gamintojų atstovai kartais siūlo papildomos įrangos paketus už specialią kainą. Nors už automobilį tuomet sumokama keliais šimtais eurų daugiau nei už bazinį, jų vertė gali siekti kelis tūkstančius. Be to, geresnės komplektacijos automobilį vėliau ir parduoti yra paprasčiau“, – pasakoja N. Alška. Jis pažymi, kad automobiliai retai perkami spontaniškai, kur kas dažniau transporto priemonės įsigijimas šeimos biudžete numatomas mažiausiai prieš kelis mėnesius. Todėl pamačius trumpojo periodo ar vėliau numatytą taikyti akciją apsimoka transporto parko atnaujinimą vienu kitu mėnesiu paankstinti ar atidėti, juk taip gali būti sutaupytas ne vienas tūkstantis eurų. „Ieškant geriausio kainos ir kokybės santykio, būtina matyti ne tik trumpalaikes akcijas, bet ir standartines kainas. Juk gali būti, kad vienas automobilis net ir su nuolaida kainuoja daugiau nei kitas už standartinę kainą. Todėl pirkėjams patogu visus kainoraščius rasti vienoje vietoje: kai tai įdiegėme savo svetainėje, sulaukėme ne vieno teigiamo naujų automobilių pirkėjų atsiliepimo“, – teigia specialistas.