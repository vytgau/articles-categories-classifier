Motociklų sportas – viena iš ekstremalaus sporto šakų, kuriai oras turi be galo didelę įtaką. Nors oro prognozės kol kas ir nedžiugina, bet ir gąsdintis dar nėra ko: panašu, kad vos 14 laipsnių savaitgalį žadėjusios prognozės gerėja. O ir sportininkams lietingas birželis nepadeda pasidžiaugti trasos posūkiais. Tiesa, šeštadienį ketinančių pavaikyti savo žvėris trasoje skaičius jau siekia 40. Kol vieni laukia galimybės išlėkti į trasą treniruotėms, kiti skaičiuoja dienas iki antrojo Lietuvos „Pretendent“ čempionato etapo. Pastarosios lenktynių serijos dalyviai neša taškus ne tik sau, bet ir savo atstovaujamam klubui. Šiais metais jiems buvo sudarytos dar palankesnės galimybės prisidėti taškais: „Pretendent“ dalyviai, pagal turimą techniką, buvo suskirstyti į dvi grupes (C600 ir C1000). „Pretendent“ čempionato lyderiai C600 įskaitoje, po pirmojo etapo Kačerginėje gegužės 27 dieną, lyderis – Arvydas Valaitis, atstovaujantis „Roadhogs Motors“ komandai. Antroji vieta ir 20 taškų priklauso Donatui Budreikai („Moto20“ komanda), o su 16 pirmųjų čempionato taškų už jo rikiuojasi Egidijus Jankauskas. Tuo tarpu, C1000 klasėje 25 čempionato taškus ir pirmąją vietą turi Raimundas Skaisgiris, atstovaujantis tai pačiai komandai, kaip ir C600 įskaitos lyderis. Antrasis šioje grupėje – „Kėdainių motocentro“ atstovas Tomas Saltonas, o trečiasis – jo komandos draugas Alvydas Sereika. Panašu, kad savaitgalio varžybose bus į ką pažiūrėti: abiejose grupėse dėl pirmųjų vietų besivaržantys dalyviai šeštadieniui ruošiasi ir startuoti planuoja.  Varžybų programa Kaip ir visada, sportininkai šeštadienį treniruotėse bus grupuojami pagal savo tempą trasoje. Treniruotėse planuojamos 4 grupės (A, B, C, D). Pagal tvarkaraštį, jau 12:20 treniruočių ratus trasoje suks „Pretedent“ čempionato dalyviai. 14:20 valandą šie sportininkai dalyvaus kvalifikaciniuose važiavimuose, o 16:20 jų laukia ir pačios lenktynės. Ketinantiems dalyvauti treniruotėse, būtina prisiminti, kad treniruotėse gali dalyvauti visi, turintys pilną ekipiruotę (nugaros apsauga būtina) ir tvarkingą motociklą. Varžybų dienos tvarkaraštis: 8:00-9:15 Dalyvių registracija; 9:40-12:00 Techninė komisija (privaloma tik Pretendent C600/C1000 klasių dalyviams) 09:25-09:35 Instruktažas dalyviams 09:40-12:18 Treniruotės 12:20-12:38 Pretendent klasės laisvoji treniruotė 12:40-12:58 A ir B grupė (Pretendent klasės sportininkai neleidžiami) 13:00-13:18 C grupė (Pretendent klasės sportininkai neleidžiami) 13:20-13:38 D grupė (Pretendent klasės sportininkai neleidžiami) 13:40-14:18 Pietų pertrauka 14:20-14:33 Pretendent klasės kvalifikacija 14:35-15:53 Treniruotės 16:20 Pretendent klasės varžybos 16:40 Pretendent varžybų apdovanojimai 17:00 – 18:58 Treniruotės Žiūrovams renginys nemokamas, o detalus tvarkaraštis skelbiamas organizatorių interneto svetainėje www.nrc.lt .