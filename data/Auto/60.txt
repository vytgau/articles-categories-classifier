Daug metų „Subaru“ automobiliai išsiskiria unikaliais „Boxer“ varikliais ir simetriška visų varomųjų ratų sistema. Naujasis „Impreza“ taip pat turi visas vertinamas tradicines „Subaru“ savybes, dabar jas papildė dar keletas kokybę ir patogumą gerinančių sprendimų. Atnaujintas „Impreza“ modelis yra 45 mm ilgesnis ir 35 mm platesnis, o kuriant dinamiškesnę išvaizdą, dabar jis suprojektuotas ir 10 mm žemesnis už ankstesnės kartos modelį. Dėl didesnių matmenų automobilio salonas ir bagažinė yra talpesni. Naujojo „Impreza“ salonas primena prieš kelis mėnesius pristatyto „Subaru XV“ saloną. Abiejų modelių interjero dizainą automobilių ekspertai įtraukė į praėjusių metų geriausių pasaulyje automobilių interjerų dešimtuką. „Subaru“ tikslas – gaminti saugiausius pasaulyje automobilius. „Euro NCAP“ saugumo bandymuose praėjusių metų pabaigoje naujasis „Subaru Impreza“ gavo aukščiausią 5 žvaigždučių įvertinimą ir buvo pripažintas saugiausiu šeimos automobiliu iš visų išbandytų. Kaip būdinga „Subaru“, net bazinio lygio „Impreza“ išsiskiria gausia įranga. Visų modelių standartinėje įrangoje yra automatinė pavarų dėžė, keturių ratų pavara, pagalbos vairuotojui sistemos „Apple CarPlay“ / „Android Auto“ ir „EyeSight“, taip pat adaptyvi pastovaus greičio palaikymo sistema. „EyeSight“ saugumo sistema atpažįsta automobilius, motociklus, dviračius ir pėsčiuosius. Be adaptyvios greičio palaikymo sistemos, automobilyje yra automatinio stabdymo funkcija, išvažiavimo iš juostos įspėjimo sistema, važiavimo juosta pagalbinė sistema, susidūrimo padedanti išvengti akceleratoriaus valdymo sistema ir persirikiavimo pagalbos sistema. „Impreza“ galima rinktis su 1,6 ir 2 litrų darbinio tūrio 116 arba 152 AG „Boxer“ varikliais. Abu benzininiai varikliai atitinka griežčiausius Europos aplinkosaugos reikalavimus. Naujos kartos „Subaru Impreza“ kainos Lietuvoje prasideda nuo 19 990 eurų.