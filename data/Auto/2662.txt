Kaip rašoma pranešime žiniasklaidai, „Ekipažas“, vienijantis istorinių automobilių, motociklų ir kitos technikos savininkus, jos istorijos tyrinėtojus, žinovus, veteranus ir jaunimą, tik rugsėjį švęs šeštąjį gimtadienį, tačiau nuveikė jau nemažai. Surengta bemaž dvi dešimtys istorinės technikos parodų ir žygių, o nagingų meistrų prikeltais automobiliais ir motociklais gėrėjosi tūkstančiai žmonių. Pradžioje buvo 18, dabar „Ekipažas“ vienija 31 narį, kurių amžius – nuo 20 iki 77 metų. „Mus visus sieja ta pati „liga“ – dauguma klubo narių patys restauruoja ir prižiūri turimą techniką, ne vienerius metus dalyvauja renginiuose, yra įgiję nemenką patirtį, o svarbiausia – visi jie įsimylėję seną techniką, – pasakoja klubo prezidentas V. Aišporas. – „Ekipažo“ narių arsenale – seni motociklai, lengvieji automobiliai, visureigiai ir net sunkvežimiai.“ Pažvelgęs į biržiečių techniką, nepasakytum, kad jai jau per 40 ar net daugiau metų. Ji žvilga ir tviska, o varikliai dirba taip, lyg prieš kelias dienas būtų surinkti. Kiek tos technikos biržiečiai turi? Daug. Beveik visi klubo nariai – ne po vieną ir ne po du egzempliorius. Pagrinde tai tarybinė technika, bet vis daugiau įsigyjama ir vakarietiškos.  Naujausias biržiečių užmojis – liepos 8-9 dienomis rengiamas istorinės technikos sąskrydis „Rokiškis Retro‘17“, tiesiogine to žodžio prasme sudrebinsiantis visą rajoną. „Ekipažas“ Rokiškyje svečiuosis ne pirmą kartą. Pernai senovinių automobilių ir baikerių variklių gaudesys į tradicinę Oninių gegužinę kvietė pandėliečius, entuziastingai sutikusius pirmą kartą Pandėlio gatvėmis riedėjusių senovinių automobilių ir baikerių motociklų jungtinį paradą, kurio dalyviai sveikino pandėliečius su 425 metų miesto jubiliejumi. Šįkart „Rokiškis Retro‘17“ dalyviai savo techniką atvairuos į Kriaunų seniūnijos Margėnų kaime esančią kaimo turizmo sodybą „Sartakampis“, kuri dvi dienas taps renginio baze. Vyriausiasis ir vienas aktyviausių „Ekipažo“ narių – 77-erių Narcizas Mikšys, kaip ir dera solidžiausiam amžiumi, Rokiškio keliais vairuos seniausią, 1953 metais pagamintą GAZ M-20 automobilį, geriau žinomą „Pobedos“ vardu. Jauniausias klubo narys – dvidešimtmetis Paulius Jankauskas, tačiau mažiausia metų turintį, 1987 m. gamybos „Lada Samara 2109 E2“ automobilį vairuos ne jis, o Gediminas Frankonis. Galima prognozuoti, jog bene didžiausio dėmesio Rokiškyje sulauks V. Aišporo antrajam gyvenimui prikeltas GAZ 63 sunkvežimis, Biržus pasiekęs iš Kaliningrado srities karinio dalinio. GAZ 63 „apetitu“ degalams nesiskundžia, todėl jo savininkas vengia ilgų, nemažai kaštuojančių kelionių. Rokiškiečiams jis padarys išimtį ir parodys neeilinį eksponatą. Biržiečių ir klubo svečių po registracijos formalumų „Sartakampyje“ laukia 80 km maršrutas, nusidrieksiantis vaizdingomis rajono vietovėmis, ekskursijos ir susitikimai su bendraminčiais, neabejingais daug mačiusiai ir turtinga istorija, jei prabiltų, galinčiai didžiuotis technikai. Tą pačią dieną sąskrydžio dalyviai nukaks į Baršėnus, kur iš apžvalgos bokšto, iš 35 metrų aukščio dairysis po vaizdingas Sartų apylinkes. 12 val. visi pasieks Kriaunas, kur miestelio aikštėje išrikiuotą senovinę techniką iš arti galės apžiūrėti visi ja besidomintys, o žygio dalyviai susitiks su Kriaunų kaimo bendruomene. Vėliau jie pasuks Obelių link, kur po pažinties su miesteliu lauks ekskursija į bene didžiausią jo įžymybę – Obelius garsinusią ir dabar tebeveikiančią spirito gamyklą. Tačiau bene atsakingiausias pirmosios sąskrydžio dienos akcentas – istorinės technikos paroda Rokiškyje, Nepriklausomybės aikštėje, ir susitikimas su miesto žmonėmis. Šis renginys prasidės 16.30 val. Sekmadienį „Rokiškis Retro‘17“ dalyviams bus pristatytas Kriaunų kulinarinis paveldas. Po degustacijos draugų rate aptarę išvyką į Rokiškį Sartų ežere jie išbandys plaustą ir valtis, o vėliau, nuleidę renginio vėliavą, pasuks atgal, Biržų link. Žinoma, prieš tai įteikę prizus ir rėmėjų dovanas už kokybiškiausiai restauruotą motociklą ar automobilį, pagerbę seniausius ir jauniausius sąskrydžio dalyvius, atvykusius iš toliausiai ir arčiausiai. Nebus pamirštas net ir tas, kam Rokiškio keliai nebus itin sėkmingi. Tačiau ar „didžiausio nelaimėlio“ prizas taps didele paguoda, atsakyti galės tik jį gavęs.