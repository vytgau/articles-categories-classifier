Organizatoriai pranešime žiniasklaidai tokį posūkį vadina grįžimu prie savo šaknų, mat devynerius metus iš eilės organizuojamas festivalis gimė iš draugų būrio sugalvoto automobilių entuziastų susitikimo. „Kelis pastaruosius metus džiaugėmės, kad festivalis nuolatos auga, tačiau pastebėjome ir tai, kad kasmet į „Chill'n'Grill“ atvažiuoja tie, kurie automobilius modifikuoja seniai ir turi, ką parodyti, o naujokų, „užsikrėtusių“ modifikavimo liga, stinga“, – kalbėjo renginio organizatoriai. Tai viena pagrindinių priežasčių, lėmusių netikėtą posūkį festivalio istorijoje: paskutinį liepos savaitgalį, liepos 27-29 dienomis, vyksiančiame „Chill'n'Grill“ dalyvaus tik tie, kurie turės modifikuotą ir į festivalio parodą atrinktą automobilį, bei jų draugai. „Norėjome susigrąžinti tą jausmą, kai eini per festivalį ir girdi, kad visi kalbasi apie savo ir draugų automobilių projektus, o didžioji dauguma renginio dalyvių yra susiję su automobilių kultūra“, – aiškino Mantas Pūtys, JDM.lt komandos narys.  Geriausios tradicijos išlieka Šis pokytis didžiausias, tačiau ne vienintelis. Festivalio organizatoriai nusprendė, kad naujam formatui reikia ir naujos vietos. Pastaruosius trejus metus „Chill'n'Grill“ organizavę Dauguose, Alytaus rajone, šiemet jie persikelia į Marijampolės apskrityje prie Vištyčio ežero esantį kempingą „Pušelė“. „Nauja festivalio vieta kiek skiriasi nuo senosios, tad automobilių paroda bus mažesnė. Tai, viena vertus, reiškia, kad skirsime daugiau dėmesio automobilių projektų kokybei, todėl jeigu šiandien kažkas svarsto, ar padirbėti garaže daugiau, galime pasakyti – tikrai taip. Antra vertus, norisi padrąsinti tuos, kurie pastaruosius metus niekaip neišdrįsdavo parodyti savo projektų – labai lauksime dar nematytų automobilių“, – akcentavo Žygimantas Dubovikas, JDM.lt narys. Atranka į „Chill'n'Grill“ prasidės balandžio 1-ąją ir tęsis iki liepos 1-osios – tris mėnesius. Tiek laiko, pasak organizatorių, turėtų užtekti užbaigti darbus ir užpildyti festivalio dalyvio anketą. Šiemet JDM.lt komanda sakosi nusprendusi nelaukti iki paskutinės atrankos dienos ir įdomiausių projektų autorius gerokai anksčiau informuoti, kad jie atrinkti ir jau gali skaičiuoti draugus, kuriuos pasiims kartu į „Chill'n'Grill“. Nepaisant pokyčių, geriausios „Chill'n'Grill“ tradicijos išlieka: tris dienas vyksiančiame festivalyje viskas suksis apie automobilius. Laukia „limboׅ“ rungtis, kai žemiausias automobilis bus išsiaiškintas važiuojant po vis žemyn leidžiama kartimi, vadinamajame „Cat-walk“ bus pristatyti 16 geriausių festivalio automobilių, o jungtinė festivalio komisija išrinks geriausius japoniškus, vintažinius, Europos rinkai skirtus bei įvairius stilius atspindinčius projektus.