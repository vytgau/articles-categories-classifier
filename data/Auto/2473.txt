Ataskaitoje konstatuojama, kad, remiantis nacionalinio nusikaltimų informacijos centro duomenimis, dažniausiai JAV vagiamas automobilis – „Honda Accord“. Nuo jo nedaug teatsilieka kitas „Honda“ markės modelis – „Honda Civic“, rašo carscoops.com. Trečia ir ketvirta vietos atiteko „Ford“ ir „Chevrolet“ pikapams, taigi, šie modeliai, pasirodo, ne tik pirkėjų, bet ir vagišių mėgstamas modelis. Toliau sąraše – „Toyota Camry“, „Nissan Altima“ ir „Ram“ pikapas. Dažniausiai vagiamų automobilių dešimtukas baigiamas „Toyota Corolla“, „Chevrolet Impala“ ir „Jeep Cherokee“ / „Grand Cherokee“ modeliais. Įsidėmėtina, kad daugelis pernai JAV pavogtų automobilių buvo palyginti nenauji, be to, nerakinami išmaniaisiais raktais ir neapsaugoti pažangiomis vagystės riziką mažinančiomis priemonėmis. Jei kalbėtume tik apie 2016 metais išleistus modelius, trys pirmosios vietos atitenka „Toyota Camry“, „Nissan Altima“ ir „Toyota Corolla“ automobiliams. Palyginti su itin dideliu vagysčių skaičiumi paženklintais 1992-aisiais, dabartiniai rodikliai gerokai mažesni. Visgi NICB pataria vadovautis sveika nuovoka ir deramai pasirūpinti vagysčių prevencija. „Naujesniuose modeliuose diegiamos nuo vagysčių apsaugančios sistemos yra puiki prevencinė priemonė, bet jos pasiteisins tik tada, jei bus naudojamos. Labai daug vagysčių įvyksta vien todėl, kad transporto priemonė paliekama neužrakinta arba jos viduje būna raktas“, – sako NICB vadovas Joe Wehrle‘as.