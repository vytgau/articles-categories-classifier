Jaunasis sportininkas tiki, kad tai – tik pradžia ir 2017-ųjų metų sezonas bus aktyvus ir sėkmingas, o automobilių sportas sulauks vis daugiau jaunimo susidomėjimo. Vaikinas sutiko prisidėti prie Lietuvos automobilių sporto federacijos iniciatyvos, kuria siekiama paskatinti domėtis automobilių sportu, ir papasakojo savo istoriją. - Kas tave atvedė į automobilių sportą? Mano vedlys buvo tėtis. Tuo metu, kai pradėjau rimčiau domėtis automobilių sportu, mano aplinkoje niekas nebuvo dalyvavęs rimtose varžybose, todėl apie tai nedrįsau svajoti ir aš. Apie dešimt metų buvau tik žiūrovas, kol galiausiai prieš porą metų tėčiui užsiminiau, kad norėčiau tapti ralio lenktynininku. Iš pradžių tėtis į tai žiūrėjo šiek tiek skeptiškai, tačiau man pavyko jį įtikinti ir taip po truputį ši sporto šaka mus taip užvaldė, kad dabar abiems sunku įsivaizduoti gyvenimą be automobilių sporto. - Kodėl iš daugelio sporto šakų pasirinkai būtent ralį? Ralis žavi tuo, kad čia yra daug įvairovės. Pavyzdžiui, norint būti greitam reikia žinoti, kaip automobilis veikia esant skirtingoms oro sąlygoms: ant žvyro ar ledo dangos, kai lyja, kai sninga ir panašiai. Įdomūs ir patys procesai – trasų susirašymai, laiko kontrolė, serviso zona, varžybų atmosfera – galėčiau vardinti ir vardinti. - Ką manai apie ralio-sprinto padėtį Lietuvoje? Kaip būtų galima padidinti susidomėjimą šia sporto šaka? Mano pagrindinis siūlymas – pritraukti jaunus sportininkus dalyvauti lenktynėse. Norint tai pasiekti, reikia nuolatinio sportininkų ir federacijos bendradarbiavimo. Siūlyčiau ralio-sprinto „Junior“ įskaitoje nugalėtojui įteikti kokią nors premiją arba finansuoti vieną etapą Lietuvos ralio čempionate. Tai jauniems lenktynininkams galėtų būti kaip įvertinimas, palaikymas. - Kokias savybes tau išugdė autosportas? Išmokau susikoncentruoti, būti atkakliu, nepasiduoti ir išlikti ramiu. - Kaip kovoji su įtampa prieš varžybas? Bandau nusiraminti giliai kvėpuodamas iki kol užgęsta raudonas šviesoforo signalas. Po to įtampa dingsta. - Kiek paprastai trunki pasiruošti varžyboms? Pasiruošimas užtrunka apie mėnesį, bet viskas priklauso nuo aplinkybių. Pavyzdžiui, šiame sezone nusimato varžybų ir kas tris savaites, todėl teks pasiruošimui skirti mažiau laiko. - Tavo nuomone, kiek procentų sėkmingo rezultato sudaro: talentas, sunkus darbas ir aplinkybės? Talentas – 35 procentai, sunkus darbas taip pat 35 procentai, o aplinkybės – 30 procentų. - Kokius lūkesčius esi išsikėlęs sau automobilių sporte? Norėčiau tapti profesionaliu lenktynininku ir stebinti puikiais rezultatais. - Kas tave labiausiai motyvuoja siekti aukštumų? Pergalės ir sėkmingi finišai. - Kaip vertini praėjusį savo sezoną? Kokius tikslus esi išsikėlęs naujam? Praėjęs sezonas man buvo pirmasis. Už tai dėkoju N40 vyrų autoklubui, kuris man labai padėjo. Ralio-sprinto lenktynėse „Mažeikiai-Viekšniai 2016“ finišavau ir užėmiau antrąją vietą savo klasėje. Naujajame sezone esu užsibrėžęs vieną tikslą – dalyvauti ir finišuoti visuose ralio-sprinto etapuose, taip pat pakovoti „Junior“ įskaitoje. - Ar turi autoritetų, į kuriuos stengiesi būti panašus? Mano autoritetas – lietuvis Dominykas Butvilas. Mano nuomone, jis geriausias profesionalaus ralio lenktynininko pavyzdys mūsų šalyje. Žaviuosi ir pasaulinio lygio sportininkais, vieno išskirti negalėčiau. - Kokiu posakiu vadovaujiesi gyvenime? – „Go hard or go home“ (liet. Atiduok visas jėgas arba važiuok namo).