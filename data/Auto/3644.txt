Vienas dažniausių veiksmų – vasarinių padangų naudojimas. Pamatę šviečiančią saulę ir termometro stulpelį, kylantį virš 10 laipsnių žymos, vairuotojai kartais pamiršta įstatymus ir dar kovo mėnesį nuskuba į padangų montavimo servisą. Legali data – balandžio 1 Kaip pabrėžia „Goodyear“ padangų gamintojo atstovybės Lietuvoje vadovas Elmantas Latkauskas, toks elgesys yra ne tik neteisėtas, bet ir kelia pavojų eismo saugumui. Automobilių vairuotojai pavasarį privalo įsiminti vieną datą: balandžio pirmąją. Nuo šios dienos galima važiuoti didesniu greičiu automagistralėse, greitkeliuose bei automobilius apauti vasarinėmis padangomis. Iki šios datos važiavimas 130 km/val. greičiu kelyje Kaunas-Klaipėda, kaip ir vasarinių padangų naudojimas, yra draudžiamas. „Balandžio 1-oji įstatymų leidėjų sugalvota ne šiaip sau. Padangų specialistai sutaria, kad 7 laipsniai šilumos yra ta riba, ties kuria vasarinės padangos pradeda dirbti geriau nei žieminės. Vidutinė paros temperatūra virš šios ribos pakyla būtent kovo pabaigoje-balandžio pradžioje, tad vasarinių padangų montavimas vos ryškiau nušvietus saulei yra ne tik nelegalus, bet ir nesaugus“, – aiškina „Goodyear“ atstovas. Jeigu oro temperatūra žemesnė nei 7 laipsniai, vasarinė padanga su keliu sukimba prasčiau nei žieminė, o esant šlapiai kelio dangai, stabdymo kelias pailgėja. E. Latkauskas pabrėžė, kad jeigu kovo mėnesį vidutinė paros temperatūra pasiektų 10 laipsnių, vasarinių padangų naudojimas turėtų būti svarstomas, tačiau dabartinėmis oro sąlygomis saugesnis sprendimas yra visiems naudoti žiemines padangas. „Žieminė padanga orientuota į sukibimą su sniegu, ledu, pritaikyta darbui esant žemoms temperatūroms. Vasarinė sukurta tik tam, kad sukibtų su asfaltu iš išlaikytų savo savybes esant kuo aukštesnei temperatūrai. Kovo antroje pusėje naktimis dar gali pasitaikyti šalnų – tuomet ankstyvą rytą vairuoti vasarinėmis padangomis apautą automobilį būtų labai pavojinga“, – teigia padangų specialistas. Jis pateikė ir kitą pavyzdį, kurio neįvertinę vairuotojai mąsto pernelyg optimistiškai. Net vidurdienį išvydus 10 ar daugiau laipsnių šilumos rodantį termometrą, tai toli gražu nereiškia, kad automobiliu važiuoti teks esant tai pačiai šilumai. Juk automobiliai dažniausiai naudojami ryte ir vakare, kelionei į darbą ir namo. O temperatūra ankstų rytą bei vakarą paprastai būna 5-7 laipsniais žemesnė nei vidurdienį. Kitaip sakant, jeigu vidurdienį oro temperatūra bei sąlygos tinkamesnės vasarinėms padangoms, tai rytą bei vakarą žieminės yra geresnis pasirinkimas. Pavojų daugiau nei vienas Kovo antroje pusėje dienomis temperatūra neretai pakyla iki daugiau nei 10 laipsnių šilumos, o plieskiant saulei, kelio dangos temperatūra įšyla dar labiau. Tuomet automobilis, apautas žieminėmis padangomis, yra mažiau stabilus ir juo važiuoti reikėtų atsargiau. „BMW vairavimo akademijos“ vadovas Darius Jonušis vairuotojams tokiu metu turi paprastą patarimą – nepervertinti savo jėgų. „Aišku, tokiu atveju vasarinė padanga tikrai geriau dirba. Tačiau nereikia apsigauti, nes yra tikimybė, kad ir pačiame kovo gale rytais ar vakarais dar gali paspausti šaltukas. Ir kartais tas pusvalandis gali būti lemtingas“, – įspėja vairavimo instruktorius. Kovo pabaiga yra pavojinga ne tik vairuotojams, skubantiems montuoti vasarines padangas. Kadangi rytinės šalnos pasitaiko retai, jos vairuotojus užklumpa netikėtai – įpratę prie šilumos žmonės pamiršta, jog rytais blizgantis asfaltas reiškia slidžią dangą. Todėl kai kuriomis pirmojo pavasario mėnesio dienomis gatvėse matyti dešimtys techninių eismo įvykių. „Lemtingo pusvalandžio pašalus“ grėsmę įžvelgia ir automobilių žurnalistas, TV laidos „Autopilotas“ vedėjas Ramūnas Fetingis. Jis mano, kad geriau jau esant šiltam orui važinėti žieminėmis padangomis apautu automobiliu negu šąlant – vasarinėmis. „Natūralu, kad padangoms dirbant neoptimaliu režimu, jos neparodo savo geriausių savybių. Žieminės padangos prie aukštos temperatūros labai greitai dyla ir svarbiausia, nebepasižymi geru sukibimu. Todėl bet kokiu atveju reikia į tai atsižvelgti. Tačiau jokiu būdu nerekomenduoju pasikeisti padangų anksčiau, negu tai numato įstatymai. Dėl dviejų priežasčių: visų pirma, jūs tampate nelegalas kelyje, antra – šalnų tikimybė didelė. Mano manymu, geriau žieminės padangos šiltą dieną negu vasarinės – šalnų sukaustytą rytą“, – savo požiūrį dėsto patyręs vairuotojas.