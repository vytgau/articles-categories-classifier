Kaip rašoma pranešime žiniasklaidai, pagrindinis šonaslydžio renginys įvyks rugpjūčio 15 d. Kačerginėje, kur „drifteriai“ kvies lėšas už gerai praleistą laiką skirti vėžiu sergantiems vaikams, globojamiems paramos ir labdaros fondo „Mamų unija“. Sportininkai susitikimo metu pasakojo apie vis didesnio susidomėjimo sulaukiantį „driftą“, atsakinėjo į vaikams kylančius klausimus. Pastarieji entuziastingai matavosi specialius šalmus, pirštines ir tikrino, ar pilotų sėdynės pakankamai patogios. „Susitikimas į ligoninę įnešė gūsį geros nuotaikos – vaikai neatitraukė akių nuo tikrų lenktynininkų, domėjosi, fotografavosi. Organizuojame renginius ir užsiėmimus kiekvieną savaitę, bet šis susitikimas buvo kitoks nei ankstesni. Tad matėme iš palatų ištrūkusius susižavėjusius vaikus, matėme, kaip jiems gera, įdomu. Vieno sergančio berniuko mama sakė, kad pokalbis buvo tikra motyvacijos „bomba“, nes sportininkai surado įkvepiančių žodžių, kurie tikrai neleis pasiduoti ligai“, – pasakoja „Mamų unijos“ atstovė Dovilė Marčinskaitė.  Tuo metu idėjos iniciatorius Gytis Mocekainis džiaugiasi: „Kai pradėjome kalbėti apie iniciatyvą suburti sportininkus ir organizuoti renginį vėžiu sergantiems vaikams, nerimavome. Tai pirmas toks renginys, organizuojamas „drifterių“ bendruomenės. Tačiau šiandien matome, kad pilotai patys kreipiasi ir jungiasi prie iniciatyvos. Tai ypač svarbu, nes kiekvieną mūsų surinktą centą „Mamų unija“ skirs nekompensuojamiems vaistams, tyrimams ir vaikų gydymui užsienyje. Visi atvykę į renginį galės prisidėti prie pagalbos sunkiai sergantiems vaikams – tam bus speciali aukų dėžutė, į kurią auką galės įmesti kiekvienas norintis ir tiek, kiek galės. Apsilankymas ir gyvas bendravimas su vaikais leido „All United“ įgauti dar didesnę prasmę“. Į Santaros klinikas atvykę sportininkai jaučiasi laimingi, gerai praleidę laiką, pasidalinę savo istorijomis ir parodę tinkamą pavyzdį vaikams. Ne vieną įkvėpė dar smarkiau kovoti su sunkia liga. „Džiugu prisidėti prie gerų darbų, o ir pats supranti, jog gerai ir prasmingai praleidi laiką. Darysiu viską, ką galiu. Šiandien keliavome į Santariškes ir tai buvo neįkainojama patirtis – susipažinom su vaikais, pamatėm jų kasdienybę. Kiekvienas privalome kovoti už ten esančių vaikų gyvybes, todėl rugpjūčio 15 dieną aš su nekantrumu lauksiu visų, kas neabejingi, Kačerginėje“ – entuziastingai pasakoja „Side to Side“ komandos narys Gediminas Ivanauskas. Į „All United by Lesta“ renginį Kačerginės „Nacionalinio žiedo“ vidinėje trasoje žiūrovai bus įleidžiami nuo 11 valandos. Bus galima apžiūrėti sportininkų bolidus, nusifotografuoti, pasinaudoti „drift taxi“ paslauga su mėgstamiausiu pilotu. Šiuo metu prie iniciatyvos savanoriškai prisideda daugiau nei 20 sportininkų. Dienos pabaigoje žiūrovų laukia specialūs teminiai renginio apdovanojimai.