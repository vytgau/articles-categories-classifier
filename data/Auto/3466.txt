„Jaunuosius lenktynininkus specialiai jiems įrengtose „drago“ bei slalomo trasose pasivaržyti kviečiame neatsitiktinai, - sako vienas elektromobilių maratono iniciatorių ir rengėjų, VšĮ „Autoeventus“ direktorius Darius Grinbergas. – Džiaugdamiesi, kad šios varžytuvės išsyk patraukė vaikų ir paauglių dėmesį, viliamės, jog jau po kelerių metų būtent jie vairuos elektromobilius, o galbūt ir kitą, dar pažangesnį ateities transportą“. Pasak D. Grinbergo, didžiųjų lenktynių organizatoriai nešykšti dėmesio vaikams, stengdamiesi nuo pat mažens jiems diegti teisingą sampratą apie vairavimo ir lenktyniavimo subtilybes, atsakomybę kelyje bei pagarbą kitiems eismo dalyviams. Galbūt dėl to šalies keliuose mažėja žuvusiųjų, tegu ir ne taip greitai, kaip norėtume. Jei keliuose sparčiau daugėtų elektromobilių, situacija neabejotinai dar pagerėtų, nes ši transporto priemonė neprovokuoja važiuoti greitai, o skatina itin ekonomiškai naudoti visus energijos resursus.  Vaikų lenktynės elektromobiliais, kurias rengia šioje srityje besispecializuojantis Jonavos automobilių sporto klubas „Žaibelis“ ir jo vairavimo instruktoriai, automobilių sporto specialistai, vyks gegužės 5 d. nuo 17 iki 19 val. Palangoje, Jūratės ir Kastyčio skvere. Mažiesiems šios lenktynės nieko nekainuoja. Tereikia jų tėveliams savo atžalas užregistruoti puslapyje minidrag.lt ir laukti organizatorių pakvietimo atvykti į Palangą. „Norėdami dar labiau suvienodinti visų galimybes, dalyvius pagal jų amžių skirstome į tris grupes, - sako varžybų ir Jonavos ASK „Žaibelis“ vadovas Edvinas Preckailo. – Jauniausiųjų, „Mikro drag“ klasėje rungsis iki 6 metų vaikai, „Slalom“ – 6-10-ties ir „Mini drag PRO“ – jau perkopę pirmojo dešimtmečio sukaktį“. Beje, vyriausiųjų grupėje bus rengiamos ir kvalifikacinės bei atrankos lenktynės, o jų puošmena, žinoma, taps finaliniai važiavimai, į kuriuos, tikėtina, prasibraus stipriausieji. Paskubėti ir kuo anksčiau atsiųsti dalyvio paraišką išties verta, nes organizatoriai pagal nuostatus pirmųjų dviejų klasių dalyvių skaičių riboja iki 30-ties, o „Mini drag PRO“ grupėje Palangoje varžysis tik 16 jaunuolių. Organizatoriai pirmenybę teiks užsiregistravusiems anksčiausiai. Elektromobiliukus lenktynėms pateiks šio renginio organizatoriai, o „Mini Drag PRO“ klasės dalyviai varžysis su savo atsivežta technika. Vaikai dėl taurių ir diplomų, rėmėjų prizų rungsis kompaktiškoje 60 pėdų (18,288 metro), žiūrovams ir varžovams iš visų pusių gerai matomoje trasoje, o patekę į lenktynių finalą startuos irgi poromis, suskirstytomis pagal atrankos varžybose pasiektus rezultatus. Finišavus vaikų lenktynėms čia pat, šalia ošiančios jūros, bus apdovanoti bei pagerbti ir didžiųjų lenktynių nugalėtojai ir prizininkai.