Iš karto būtina dar kartą pabrėžti, kad šis klausimas yra labiau teorinis – visi apsvaigę vairuotojai yra pavojingi. Visgi, marihuanos mėgėjai dažnai nevengia vairuoti apsvaigę, manydami, kad įprasti kelių policijos metodai jų negali pričiupti. Ir iš tiesų – JAV atlikti tyrimai parodė, kad policija dažnai paleidžia marihuanos vartojusius vairuotojus. Tai yra pavojinga tendencija. Marihuanos parūkiusio vairuotojo tikimybė sukelti autoįvykį yra dvigubai didesnė nei jam esant blaiviam. Visgi, alkoholis vis tiek yra pavojingesnis. Turint maždaug 0,8 promilių koncentraciją kraujyje sukelti mirtiną autoįvykį tikimybė yra 20 kartų didesnė nei esant blaiviam. Įdomu tai, kad vyresni žmonės lengviau susitvarko su alkoholiu kraujyje – 34 metų ir vyresni vairuotojai, turintys 0,8 promilių alkoholio koncentraciją kraujyje, „tik“ 9 kartus padidina savo tikimybę sukelti mirtiną avariją. Didelės marihuanos dozės stipriai kenkia vairuotojų galimybei susikaupti – jiems sunku išlikti savo juostoje, o ir sulėtėjęs reakcijos laikas reiškia, kad į netikėtas kliūtis bus sureaguota per vėlai. Mažesnės marihuanos dozės, teigiama, tokio poveikio neturi, tačiau vairuoti vis tiek reikia tik visiškai blaiviems. Ir žvaliems – mieguistumas už vairo taip pat yra labai pavojingas.