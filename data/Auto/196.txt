Kad atšilęs oras padidino vairuotojų atsipalaidavimą ir sumažino atsakomybės jausmą puikiai iliustruoja liūdni skaičiai: vien per keletą valandų patys save nusibaudė virš šimto eismo dalyvių, kai kurie iš jų greičiausiai neteks ir vairuotojo pažymėjimo. Apie 10 val. ryto S. Batoro ir Rudens gatvių sankryžoje įsitaisę pareigūnai per beveik dvi valandas užfiksavo 48 greičio viršijimo atvejus. Anot policijos atstovų, dažniausiai ryte KET nusižengė moterys. Mažiausias pažeidimo metu užfiksuotas greitis siekė 84 km/val., o didžiausias – 104 km/val. Leidžiamas greitis matavimo vietoje – 50 km/val.  Kadangi penktadienį Lietuvoje bus minima Saugaus eismo diena, pareigūnai kvietė nusižengėlius protokolo surašymo metu pasitreniruoti važiuoti taisyklingai netoliese sumontuotame simuliatoriuje. Tačiau, panašu, kad taisyklėms nusižengusiems vairuotojams tuo metu buvo ne pramogos galvoje – pasiūlymu ryte pasinaudojo tik vienas vyras. Tarp prasižengėlių – ir stiuardesė, kuri teisinosi labai skubėjusi į lėktuvą. Pareigūnai jai surašė protokolą ir paleido. Po pietų pareigūnai surengė dar vieną reidą toje pačioje vietoje. Deja, rezultatai buvo tik liūdnesni – ten pat per valandą greitį viršijo 52 žmonės. Mažiausiai prasižengęs vairuotojas važiavo 97 km/val. greičiu, daugiausiai – 113 km/val. Ne vienas nubaustas vairuotojas važiavo 100 km/val. ir greičiau. Pagal Administracinių nusižengimų 416 straipsnį, nustatyto greičio viršijimas daugiau kaip penkiasdešimt kilometrų per valandą užtraukia baudą vairuotojams nuo keturių šimtų penkiasdešimt iki penkių šimtų penkiasdešimt eurų, o neturintiems teisės vairuoti transporto priemones asmenims – nuo keturių šimtų penkiasdešimt iki septynių šimtų eurų. Taip pat vairuotojams už šį nusižengimą privaloma skirti teisės vairuoti transporto priemones atėmimą nuo vieno iki šešių mėnesių.