Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Gero paskutinio serijos straipsnio skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2006 m. „Fiat 500 Lounge“ testas: mylėti – vadinasi, atleisti... ...tačiau ne viską. Daugiau nei 100 000 kilometrų italų „Fiat 500“ savo charizmatiška išvaizda suko mums galvas, o savo silpnybėmis vedė iš proto. Bet ar jis vis dėlto yra tinkamas gyvenimo draugas? Pirma rimta santykių krizė ištiko po 17 mėnesių. Tą penktadienio rytą Luidžis dėl kažkokios priežasties buvo labai piktas, jis viduje tiesiog kunkuliavo pykčiu. Iš jo trapios išmetamųjų dujų sistemos vamzdžio pasirodė tiršti dūmai – nors mes jį įkalbinėjome pačiais švelniausiais žodžiais, mūsų mielasis Luidžis nepajudėjo iš vietos. Vėliau paaiškėjo, kad jis pyko visai ne ant mūsų, o ant savo deformuoto stūmoklio antrame cilindre. Ir nuo to laiko mūsų santykiuose atsirado abejonių. Būtent santykiuose. „Fiat 500“ jau nuo pat pradžių nebuvo tiesiog įprastas ilgalaikio testo kandidatas, įprasta skardos ir technologijų kombinacija. Apie jį ilgai svajojome, teko gerokai paplušėti, kad įsigytume jį pačiame Milane, davėme jam Luidžio vardą ir iškart įsimylėjome ligi ausų. Įsimylėjome jo mielą išvaizdą, simpatiškas detales, malonų elgesį gatvėje ir kėbulo spalva nudažytą priekinį skydelį! Ir kaip visi ką tik įsimylėję, ignoravome bet kokias silpnybes, net ir tokias, kurios vėliau pradėjo siaubingai nervinti. Taigi tik po pirmosios nakties kartu sužinai, kad tavo išrinktasis siaubingai knarkia. Lygiai taip pat mes jau santykių pradžioje aptikome didžiausius Luidžio trūkumus. Važiuodami juo iš Milano ir skaitydami vartotojo instrukciją, stebėjomės labai dideliu apsisukimo spinduliu – net 11,7 metro! Nuostabą kėlė ir stiprus vėjo keliamas triukšmas, kuris buvo girdėti per panoraminį stiklą (stiklinis stogas įeina į „Lozunge“ gamyklinę komplektaciją), vangus ir pavargęs 1.4/100 AG variklis, o ką jau kalbėti apie kietą važiuoklę, kuri skaičiavo kiekvieną duobę bei kelio nelygumą. Bet mes skraidžiojome iš laimės padebesiais ir visi trūkumai mums atrodė nesvarbūs. „Pirmąją naktį būčiau mielai jį pasikvietęs į namus arba bent išnešęs apklotą,“ – rašo vienas automobilio bandytojų Stefanas Mallachas. Tačiau išblėsus pirmajam susižavėjimui, mūsų redakcijos bendradarbiai pradėjo svarstyti: „Ar šiais laikais 100 AG pakanka?“ – paklausė kolegė Nadine Schulz. „Sėdėsena, komfortas ir ypač valdymas yra prastesnis, nei derėtų šios klasės atstovui,“ – barėsi padangų ekspertas Dierkas Moelleris-Sonntagas. O korespondentas Claudius Maintzas pastebėjo: „Matomumas atgal yra prastas, degalų bakas per mažas“. Be to, yra ir kitų labai varginančių smulkmenų. Pavyzdžiui, dėl nekokybiškų spynelių sunku užsegti saugos diržus. Langų apiplovimo skysčio bakelis įmontuotas taip nevykusiai, kad pusė skysčio prapilama pro šalį. Be to, Luidžis elgėsi pabrėžtinai šaltai ir kartais mūsų didelė meilė patirdavo nusivylimą. Ištvermės išbandymo pradžioje aprašytas gedimas greitkelyje buvo ne vienintelis kartas, kai mūsų raudonasis partneris (20 proc. „Fiat 500“ pirkėjų renkasi raudoną spalvą) primetė savo valią. Nuvažiavus vos 1000 kilometrų teko keisti galinio dešiniojo rato guolį ir generatorių. Visa laimė, kad abiem atvejais galiojo garantija. Bet kai įtrūko pusašio lanksto apsauga, už remontą teko mokėti iš savo kišenės, nes garantija buvo jau penkias dienas kaip pasibaigusi. Be to, paaiškėjo, kad priekinės stabdžių trinkelės ištvermės maratono pabaigoje buvo visiškai sudilusios, nors gamintojas suteikė 120 000 kilometrų garantiją. „Panda“ parodė daug geresnį rezultatą Susumavę visus rezultatus ir pasitarę su ilgalaikio testo ekspertais, savo „santuoką“ mes įvertinome vienu balu su pliusu. Bet apmaudu dėl to, kad Luidžio brolis „Panda“, kuris platforma dalinasi su „Fiat 500“ ir taip pat buvo pagamintas Lenkijos miestelyje Tychy esančioje gamykloje, ilgalaikiame teste parodė daug geresnius rezultatus. Na, ir pagaliau, mielasis Luidži, mes aptikome, kad „Panda“ turi beveik dviem metrais mažesnį apsisukimo spindulį. Kaip ir kiekvienoje santykių krizėje, pasiekėme tokį tašką, kai turėjome apsispręsti: ar mums išsiskirti, ar suteikti mūsų meilei dar vieną šansą? Juk vis dėlto kartu tiek daug patyrėme. Pavyzdžiui, susidūrimą su suopiu, kuris pramušė priekinį stiklą vairuotojo pusėje, arba konfliktą su „Fiesta“, kuri, nesuvaldyta gatvėje, atsitrenkė į Luidžio vairuotojo dureles. Šie nutikimai mus ypač suartino. Todėl apsisprendėme – liksime su savo „Fiat 500“ ir nuvažiuosime ne tik visus suplanuotus 100 000 km. bet ir daugiau. Tik labai prašome – daugiau nenuvilk mūsų, Luidži! Gedimai ir remontai Didžiausią smūgį Luidžis patyrė visai netikėtai. Be problemų nuvažiavus 55 000 kilometrų, ryte greitkelyje ties Arensburgu (Vokietija) iš automobilio pradėjo virsti tiršti dūmai, krito galia ir variklį ištiko staigi mirtis. Variklio gedimo priežastis: tikriausiai įpurškimo sistemos bėdos. Pasekmės: antrojo cilindro stūmoklio viršutinė dalis išsilydė, o cilindro sienelė įtrūko. 55 226 km Variklio gedimas (pagal garantiją). 62 008 km Pakeistas galinio dešiniojo rato guolis (pagal garantiją; 143,36 Eur) 63 085 km Pakeistas sugedęs generatorius (pagal garantiją; 156,40 Eur) 84 437 km Pakeistas pusašio lankstas ir apsauga (188,25 Eur) Pakeisti priekinių stabdžių diskai ir trinkelės (228,80 Eur). Pastabos po testo Luidžis solidus, bet bijo vandens. Suvedus galutinius rezultatus, mūsų 500-tuko trūkumų sąrašas buvo neilgas. Tačiau akis badė kai kurie Luidžio trūkumai, ypač patikrinus dugną. Duslintuvas taip pat buvo pažeistas. Taip pat šiek tiek nuteka alyva. Endoskopu patikrinus vidines kėbulo ertmes, jose, kaip ir „Fiat Bravo“ automobilyje, teliūškavo vanduo. Galbūt to priežastis buvo automobilio dugno plovimas – guminės slenksčių tarpinės, tikriausiai, neatlaikė plovimo aukšto slėgio vandens srove. Bet džiaugiamės, kad iki šiol dar neaptikome korozijos pėdsakų. Išvada: padarykite suderinamumo testą! Net ir būdami labai įsimylėję, atkreipkime dėmesį į faktus: „Fiat 500“ su 1.4 varikliu kainavo mažiausiai 12 360 eurų, o už jo platformos brolį „Panda“ (tiesa, su silpnesniu varikliu) buvo prašoma nuo 9 270 eurų. Be to, jis daug praktiškesnis kasdienėse kelionėse. Ar „Fiat 500“ simpatiška išvaizda ir dizainas verti tos priemokos – spręsti tik pirkėjui. Jeigu reikėtų rinktis iš naujo, šį kartą būtume apsistoję ties modeliu su 1.2/69 AG varikliu – įsibėgėjimas beveik nesiskiria, o „Fiat 500“, varomo 1.4 benzininio variklio, maksimaliu 182 km/h greičiu taip ir neteko pasinaudoti. Bet kuriuo atveju, prieš perkant automobilį patariame atlikti dviejų valandų trukmės bandomąjį važiavimą prastos dangos keliu. Galbūt tai bus jūsų santykių išbandymas. Galutinis įvertinimas 3–  Techniniai gamintojo duomenys Variklis: benzininis/L4 Darbinis tūris (cm3): 1368 Maks. galia AG esant aps./min.: 100/6000 Maks. sukimo momentas (Nm esant aps./min.): 131/4250 Maks. greitis (km/h): 182 Pavarų dėžė: 6/mech. Ilgis/plotis/aukštis (mm): 3546/1627/1488 Automobilio svoris/kraulumas (kg): 1040/330 Bagažinės talpa (l): 185–610 Degalų bako talpa (l): 35