Tačiau šiemet visų laukia ypatinga naujovė – renginys vyks išskirtinėje uostamiesčio vietoje. Festivalio laikas nesikeičia jau trečius metus – birželio 3 d. 14 val., bet svarbiausia renginio permaina – visiškai kita, patraukli ir ypatinga vieta. Pastaruosius metus vairuotojai rinkosi Klaipėdos vasaros estradoje, o šį birželį motorų festivalio programa keliasi į pačią miesto širdį, visai šalia Anikės aikštės. Ją rasti labai paprasta tai – naujoji automobilių stovėjimo aikštelė Pilies gatvėje. Ši aikštelė pasirinkta todėl, kad į miesto senamiesčio prieigas siekiama įlieti šventinės atmosferos, o ir patiems klaipėdiečiams ją pasiekti lengviau. Renginio dalyviams iš kitų miestų bus puiki proga susipažinti su Klaipėdos senamiesčiu ir pabuvoti miestiečių pamėgtose vietose. Festivalio organizatoriai atkreipė dėmesį, jog Pilies gatvės aikštelė talpina truputį mažiau automobilių nei estrada, o dalyvių registracijoje būna iki 300. Tad šiais metais reikia nusiteikti, kad į festivalį pateks tikrai to verčiausi. Pirmųjų dviejų „Memel motor fest“ patirtys parodė, kad tokio renginio Klaipėdos regione reikia tiek patiems automanams, tiek ir miestelėnams, atėjusiems pasigėrėti išskirtiniais automobiliais bei įvertinti, ką per žiemą patobulino jų vairuotojai. Renginio tikslas nesikeičia, o pagrindinė varomoji jo organizavimo jėga – noras suburti įvairius automobilių klubus bei pavienius automanus, kurių automobiliai atstovauja skirtingiems laikotarpiams, kontinentams ir įvairioms mašinų puošybos bei tobulinimo sritims. Organizatoriai kviečia dalyvauti ne tik Vakarų Lietuvos automanus, bet ir visos Lietuvos bei užsienio automėgėjus, kurie savo garaže puoselėja įdomų, išskirtinį, retą, varžyboms ruoštą ar patobulintą automobilį. Juk nieko nėra šauniau tikram automanui, kaip pasileisti į ilgą kelią prie jūros su savo automobiliu! Renginyje tikrai nebus pamiršti ir žiūrovai, kurie galės ne tik apžiūrėti festivalio dalyvių išskirtinę techniką, pabendrauti su jų savininkais, bet jie taip pat turės progą dalyvauti programoje, kurioje jų lauks rungtys, žaidimai, kitos pramogos. Bus kuo ir skrandį pamaloninti – gero maisto tiekėjai irgi ruošiasi. Verta priminti, jog žiūrovų festivalio organizatoriai laukia atviru glėbiu – renginys nemokamas. Tikimasi sukurti gerą atmosferą, kuri leistų neskubant pasigrožėti įvairia technika, o visiems motorinės technikos entuziastams pasidalinti savo patirtimi su bendraminčiais bei dalyvauti ir laimėti renginio rėmėjų įsteigtus prizus ir apdovanojimus. Daugiau informacijos ir registracija vyksta portale www.start1.lt.