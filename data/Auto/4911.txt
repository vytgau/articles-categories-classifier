Trečiadienį Šanchajuje „Zhejiang Geely Holding Group“, Kinijos bendrovė, kuriai priklauso „Volvo Group“, pristatė naujausią „Volvo“ sedaną S90, taip pat ir aukščiausios klasės „S90 Excellence“. Automobiliai bus gaminami Dačingo mieste, Kinijos naftos sostinėje. Aukščiausios klasės „Volvo“ automobilių gamyba pamažu bus visiškai perkelta iš Europos į Kiniją, kur „Geely“ Lučiao mieste jau stato trečią gamyklą, kurioje bus gaminami „Volvo“ ir vidutinio dydžio „Lynk & CO“ markės automobiliai, teigiama bendrovės pranešime. Šie pokyčiai – dalis milijardieriaus Li Shufu plano paversti Kiniją pagrindiniu šių naujo tipo automobilių gamybos ir eksporto centru. „Mūsų gamyklose bus gaminami pasaulinio lygio produktai eksportui į visą pasaulį. Mes tikimės, kad tai padės įgyvendinti mūsų tikslą – iki 2020 m. pagaminti 800 tūkst. automobilių“, – teigiama „Volvo“ vadovo Hakano Samuelssono pranešime. Iki 2020 m. trečdalis „Volvo“ produkcijos bus pagaminama Kinijoje, sakė H. Samuelssonas renginyje, kuriame buvo pristatytas naujasis modelis.