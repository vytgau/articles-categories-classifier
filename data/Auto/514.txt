Ypač, kai testų metu Korsikos saloje žurnalistai turėjo progą pakalbėti su pačiais modelio kūrėjais ir pamatyti, tuos ką tik kūdikį į gyvenimą paleidusių tėvelių žvilgsnius: „maniškis (-ė) – pats unikaliausias (-ė), nuostabiausias (-ė), šauniausias (-ė)“ ir taip toliau. Turintys vaikų žino, kad gyvenimas vėliau nebūtinai sutinka su šiais ankstyvaisiais epitetais, tačiau juk būna ir tikrai malonių akimirkų. Ar galėčiau „E-Pace“ vadinti viena jų? Atsakymą palikime teksto pabaigai. Jauniklis Pradėję nuo tėvų ir vaikų metaforos, galime ją pratęsti tiesiogine prasme. „Jaguar“ kūrėjų teigimu, „E-Pace“ orientuotas į nedideles, jaunas, bet jau stabilų finansinį pagrindą užsitikrinusias šeimas, kurios gyvena aktyvų, didelio užimtumo gyvenimą, todėl naudojasi visomis technologijų suteikiamomis galimybėmis tą gyvenimą palengvinant ir sutinka už tai atitinkamai susimokėti. Todėl šiuolaikinis mažasis SUV automobilis, „Jaguar“ akimis, turi būti gražus, techniškai modernus bei praktiškas tiek automobiline „geležimi“, tiek programine įranga, neribojantis nesvarbu ant kokios dangos reikėtų važiuoti. Net „E-Pace“ projekto kodinis pavadinimas įmonėje – „Jauniklis“ (angl. Cub). Tai liudija ir bene žaismingiausia detalė automobilyje – ant kiekvieno jų priekinio stiklo įspaustas sėlinančio jaguaro ir iš paskos kėblinančio jauniklio atvaizdas. Taigi, šeimos linija mintyse lydėjo automobilį visų kelių dienų trukmės intensyvių bandymų metu. „Jaguar“ dizaineriai teigia šio modelio išvaizdoje šalia tradicijų taip pat mėginę suderinti šeimos dermę: tiek vyrišką, tiek moterišką jos dalį. Geriau įsižiūrėjus toks požiūris iš tiesų akivaizdus – matome ir neabejotiną sportinio „F-Type“ palikimą (pusę lūpų kalbama, kad „Jaguar“ stengiasi nors dalelę šio modelio atkartoti kiekviename kitame) su ryškesnėmis šoninėmis linijomis, žemėjančiu variklio dangčiu, didelėmis grotuotomis oro paėmimo angomis, priekiniais žibintais, kupė stilistikos žemėjančiu į galą stogu ir tuo pačiu – aštrių briaunų apėjimu, aiškiu polinkiu į apvalainas formas. Bet be sportinio prado „Jaguar“ vis tiek nė iš vietos: trumpi kėbulo išsikišimai už ašių, milžiniškos ratų arkos, kuriose gali slėptis nuo 17 iki 21 colio skersmens ratai ir kiek įmanoma ilgesnė bazė – bandymų metu kalbinti gamintojų atstovai pripažino, kad be šių kertinių elementų bet kokia jų koncepcija net negula į eskizus. Masyvi galinė automobilio dalis su dvigubu išmetimu dirbtiniame difuzoriuje ir dideliu oro aptaku ant bagažinės dangčio – dar keletas neabejotinai dinamiką ir veržlumą perduodančių impulsų. Beje, „Jaguar E-Pace“ dizainerių komandoje dirbo ir jauna latvė – smagu, kad vis daugiau jaunų Baltijos šalių specialistų randa savo vietą tokių gamintojų girnose. Gražus dizainas šiame modelyje neįsivėlė į amžiaus kovą su praktiškumu. Tai nesunku pajausti įsėdus: jeigu ant galinės sėdynės erdvė aukštesnio ūgio žmogaus kojoms natūraliai ribota, tai priekyje dėl to nekyla jokių problemų, o bagažo skyrius vertas pagyrų – 577 litrų talpa kompaktiškame SUV yra daug. Salone – virš 40 litrų tūrio dėtuvių smulkiems daiktams. Ir visos talpos akivaizdžiai orientuotos į patogumą pasidėti telefonus, planšetes ar kitus mobilius įrenginius – šiuolaikinio „amžinai prisijungusio“ vartotojo atributus. Kilnumas Nors „Jaguar“ darbuotojai sako, kad interjeras tęsia išorės dizaino filosofiją, man bandymų pabaigoje norėjosi su jais nesutikti. Iš tiesų man salonas mažiau indikavo tą sportiškumo, veržlumo ir energijos dermę, o labiau alsavo santūrumu ir subtilumu, kažkokiu sunkiai nusakomu oriu deriniu tarp praktiškumo ir britiško aristokratiškumo. Ech, jeigu tik ne tie keli visai ne mėlynakraujai plastikiniai intarpai keistose vietose... Bet tai vienintelė bendro pojūčio kontraindikacija – vyrauja kokybiškos, lietimui malonios medžiagos, daugiausiai – skirtingos odos variacijos. Surinkimo kokybė bandymų metu nekėlė jokių klausimų, nors automobilius galėjome tiesiogine to žodžio prasme laužyti prasčiausios kokybės kalnų keliuose, kuriuos vietomis suformavo pati motušė gamta. Bet tiek vairuotojas, tiek jo bendrakeleiviai automobilyje turėtų jaustis komfortabiliai ir – ką kiekviename žingsnyje akcentuoja „Jaguar“ atstovai – visų pasaulio įvykių sūkuryje. Šie žodžiai nėra laužti iš piršto – jau pernai Juodkalnijoje bandydamas „Jaguar F-Pace“ akcentavau, kad visureigis yra išties orientuotas į šiuolaikinį žmogų, negalintį nė akimirkai atsijungti nuo interneto čakromis plūstančio informacijos srauto. Ne išimtis ir „E-Pace“: jame – ir 4G interneto modulis su Wi-fi prieiga aštuoniems įrenginiams, ir po USB lizdą kiekvienam važiuojančiam (vien gale trys), ir šias galimybes išnaudojanti multimedija su gyvai atnaujinama navigacijos sistema, įvairiausiomis programėlėmis ir puikios raiškos 10 colių įstrižainės centriniu ekranu visam tam gėriui pamatyti. Aukštesnės įrangos versijose navigacijos rodmenis galima išsivesti ir į skaitmeninį prietaisų skydelį, tiesiai vairuotojui prieš akis, kas buvo tikrai pravartu egzaminuojant automobilio dinamines savybes užsuktais Korsikos ralio greičio ruožų keliukais – „šturmanas“ juos matė irgi pirmą kartą, tad pagelbėti negalėjo.  Tiesa, naršant navigaciją kartais norisi, kad jos „smegenys“ veiktų greičiau. Tačiau „E-Pace“ yra neabejotinai koja kojon su moderniais vartotojais žengiantis automobilis, dalį valdymo funkcijų jau perkėlęs ir į telefonams skirtą programėlę, leidžiančią, pavyzdžiui, kelionės maršrutą susiplanuoti ir perduoti į automobilį dar iš namų. Bet grįžkime dar prie pastabų apie aristokratiją salone. Gili ir gausi multimedija, subjektyviu vertinimu, yra viena iš greičiausiai perprantamų „premium“ klasės automobiliuose, greitai veikianti, intuityvi – žodžiu, sukurta galvojant apie jos naudotoją, o ne apie tai, kad naudotojas paskaitys knygelę penketą valandėlių ir išmoks... Trys sukamieji valdikliai su valdomu paviršiumi ne tik atrodo elegantiškai, bet ir yra praktiški – kiekviename sukoncentruotas visas konkrečios funkcijos paketas: klimato kontrolės, sėdynių šildymo ar vėsinimo ir pan. funkcijų valdymas. Kaip ir „F-Pace“ modelyje, aktyvų laisvalaikį mėgstantiems pirkėjams siūloma vandeniui atspari apyrankė-raktas, o programėlė išmaniam laikrodžiui leidžia jame tikrinti degalų lygį, automobilio buvimo vietą ir ar jis yra užrakintas. Melomanai gali rinktis „Meridian“ 825 vatų galingumo garso apgaubiančiąją sistemą su 15 garsiakalbių. Širdelės Perkant „Jaguar E-Pace“ galima rinktis iš penkių siūlomų keturių cilindrų variklių – visų jų darbinis tūris siekia du litrus. Trys turbodyzelinės versijos generuoja atitinkamai 150 AG/380 Nm, 180 AG/430 Nm arba 240 AG/500 Nm, o du turbobenzininiai motorai siūlo 248 AG/365 Nm arba 300 AG/400 Nm pasirinktinai. Galingiausios versijos komplektuojamos tik su visų ratų pavara ir naujos konstrukcijos automatinėmis gamintojos ZF devynių laipsnių pavarų dėžėmis – būtent jas mes ir išmėginome bandymų metu. Silpniausią „dyzelį“ galima užsakyti pasirinktinai su visų ratų pavara arba tik su priekine varomąja ašimi, be to, abu silpnesni dyzeliniai varikliai siūlomi ir kombinacijoje su šešių pavarų mechanine greičių dėže. Benzininės jėgainės derinamos išskirtinai tik su „automatu“ ir visais varomais ratais. Apie automatinę transmisiją galiu parašyti tik teigiamas pastabas: veikia sklandžiai, švelniai, važiuojant sportiškai pati gerai ir greitai parenka pavaras, tad į „rankinį režimą“ mentelėmis už vairo persijungti norėdavosi nedažnai. Aukštos pavaros leidžia taupyti degalus važiuojant didesniu greičiu greitkeliuose: anot gamintojų deklaracijos, galingiausias benzininis motoras vidutiniškai per šimtą kilometrų gali išsiversti su 8 litrais degalų, mūsų bandytos 240 AG turbodyzelinės jėgainės nurodomas vidurkis 6,2 litro. Žinoma, realiomis sąlygomis (ypač kalnuotose vietovėse, kur važinėjome mes) sąnaudos yra didesnės, tačiau net ir su benzininiu motoru galima sutilpti į dešimt litrų. Dyzelinių automobilių bako dydis siekia 55 litrus, o benzininių – 68. Be to, išmėgintas benzininis variklis savo maksimalią trauką pasiekia dideliame 1500-4500 aps./min. apsukų diapazone, bandyta dyzelinė jėgainė 500 Nm susuka irgi jau prie 1500 aps./min. Dinamikos abiems motorams netrūksta: su kolegomis žurnalistais bandymų metu konstatavome, kad kasdienybei ir nekalnuotame reljefe visiškai pakaktų mažesnės galios dyzelinių variklių. O apie galingiausiąjį benzininį motorą viską pasako jo daugiau nei 1,8 tonos sveriančiam automobiliui suteikiamas pagreitėjimas nuo 0 iki 100 km/val. per 6,4 sek. Landus, bet pavalgęs katinukas „E-Pace“ naudoja modifikuotą „Jaguar Land Rover“ platformą, kurios pagrindu sukurti „Land Rover Discovery Sport“ ir „Range Rover Evoque“. Bet automobilis išties nedidelis – jo ilgis siekia 4395 mm, atstumas tarp ašių – tik 2681 mm, plotis – 1984 mm (sulenktais veidrodėliais), o aukštis – 1649 mm, tad konstrukciniai sprendimai buvo šiek tiek ribojami. Tačiau platforma ir sprendimas automobiliui suteikti 20,4 cm prošvaisą suteikė geras galimybes naujuoju „E-Pace“ drąsiai nerti į bekelę. Taip, žodis nerti čia ne simbolinis – bandymų metu teko automobiliu ir į sraunią upę pūkštelėti (neoficialiais duomenimis, šiam „Jaguar“ galimai įveikiamas ir garsusis Vilniaus Narbuto baseinas! Oficialiai – bent jau 50 cm gylio brasta), ir per aštriausius riedulius kalnų upių išgremžtose kelio imitacijose kopti, ir stačiais slidžios žolės šlaitais leistis, o desertui buvo paruošta dar ir trumpa dakarinio ruožo imitacija, privertusi visų vairuotojų širdis paplūsti adrenalinu, šokčiojant ir slystant per puraus smėlio kalniukus. Vieną kartą atrodė, jog „E-Pace“ tikrai nesusidoros su įkalne, tačiau „jauniklis“ pademonstravo puikius bekelės įveikimo įgūdžius ir niekur nenuvylė – anaiptol, peržvelgus jo galimybių duomenis „ant popieriaus“ – netgi viršijo lūkesčius. Nesu tikras, kad jo pirkėjams dažnai teks įveikti tokius ruožus, kokiais važiavome mes bandymų metu (o kaip gaila buvo 20 colių prašmatniųjų ratlankių!), tačiau neabejoju, kad „E-Pace“ vairuotojai turės daugiau kelių pasirinkimų nei kokie 80 proc. kitų mažųjų SUV savininkų. O jeigu bus labai neramu, elektroninės sistemos leis sunkiausias atkarpas įveikti patraukus kojas nuo pedalų ir užduodant automobiliui „šliaužimą“ jūsų norimu bekelės greičiu. Vienintelis pastebimai trukdantis dalykas – net ir sportiškam siluetui bekelėje aukšta visureigio „nosis“, apribojanti matomumą. Visų ratų pavara dirba automatiniu iki 50 proc. traukos padavimo galinei ašiai, kai šios prireikia (bet kuriam ratui), režimu, o elektroninės smegenys perskaičiuoja algoritmą per sekundės šimtąsias dalis. Kitaip sakant, per vairuotojui realiai nesuvokiamą laiką. Gan aukšta sėdėsena leidžia jaustis kaip tikrame visureigyje, nors, štai, sportiškumo efektą ji kaip tik sumažina. Visureigiški įspūdžiai greitai užsimiršta įsibėgėjus ant asfalto – posūkiuose automobilis elgiasi toli gražu ne SUV charakteriu: tvirtai laikosi įsikibęs kiekvieno kelio centimetro, tiksli ir greita vairo sistema vairuotojui gerai perduoda pojūtį apie ratų poziciją ir leidžia išvengti didesnių klaidų, o kėbulo svyriai gesinami fizikos dėsniams dar apie juos tik pagalvojus. Kad važiuojame visureigiu, greičiausiai pamiršome azartiškose asfalto atkarpose, kur rengiamas žymusis Korsikos ralis. Būtent čia mes geriausiai įsitikinome universaliomis „E-Pace“ savybėmis – bent jau automobiliai su galingiausiais varikliais tinka pamėginti apčiuopti tas sportiškąsias „Jaguar“ savybes ne vien žodžiais ar išvaizdoje. Vienintelė abejonė – dėl automobilio svorio, kuris labiausiai pasijuto greitai leidžiantis nuo kalnų. Priklausomai nuo versijos, mažasis kačiukas sveria tarp 1,7 ir 1,9 tonos – rūkstantys stabdžiai mums nuolat apie tai priminė. Krykštavimas Tarp elektroninių pagalbininkų: aklosios zonos stebėjimo, avarinio stabdymo, eismo juostos laikymosi, kelių eismo ženklų atpažinimo, adaptyvaus greičio palaikymo su specialia funkcija kamščiams ir parkavimo pagalbos sistemos (pastaroji visiškai perima vairo kontrolę), išnaudojančios tiek priekinę, tiek galinę kameras. Tarp neabejotinai pravarčių pasirinkimų už papildomus pinigus – išmaniosios matricinės LED lempos, gebančios ilgomis šviesomis neakinti iš priekio atvažiuojančiuosius. Be to, viena iš šešių saugos oro pagalvių skleidžiasi lauke, priešais priekinį stiklą, apsaugodama nuo sudėtingų traumų pėsčiuosius, jeigu susidūrimas įvyksta važiuojant 25-50 km/val. greičiu. Tuo pačiu pakyla ir variklio gaubtas. Lietuvoje „Jaguar E-Pace“ kaina prasideda nuo 34 tūkst. 300 eurų už priekine ašimi varomą automobilį su 150 AG galios dyzeliniu varikliu ir mechanine pavarų dėže bei trejų metų arba 100 tūkst. km garantija. „E-Pace“ su tuo pačiu motoru, visais varomais ratais ir automatine transmisija startuoja nuo 39 tūkst., o pigiausia benzininė versija – nuo 41 tūkst. 400 eurų. Tad teksto pabaigoje, žadėtasis atsakymas į pradžioje užduotą klausimą. „E-Pace“ yra jau ketvirtas visiškai naujas „Jaguar“ kūrinys per tiek pat metų. Pats kompaktiškiausias, bet bandymų metu pateikęs puokštę naujų malonių akimirkų, nepaisant keleto smulkių pastabų. Neabejotinai savo žodį pridėjo ir įspūdinga gamta, leidusi mums mėgautis nuo 6 iki 20 laipsnių šilumos besikeičiančia temperatūra ir reto grožio vaizdų panorama, sutalpinusia uolėtus kalnus, skaidrius ežerus, gūdžiausius miškus ir protarpiais viską į nežinią paskandinantį rūką, kuriame aidėjo vienas kitą besivaikančių „jauniklių“ krykštavimas. Taip krykštauja tik žiaurios konkurencijos uolų („BMW X2“, „Volvo XC40“, netrukus pasirodysiantis „Lexus UX“ ir kiti, rinkoje jau anksčiau esantys modeliai) dar nepamatę mažyliai, bet katės juk moka savimi pasirūpinti? Kas labiausiai patiko: Didelis unikalumo pojūtis, ryški orientacija į šiuolaikišką, informacijos sraute esantį žmogų, savo klasėje labai talpi bagažinė. Kas labiausiai nepatiko: Svoris.