Visą šį laikotarpį mieste vyks daugybė įvairių renginių, parodų, koncertų bei sporto varžybų. Štai, penktadienį (birželio 2 dieną) vyks ekstremalaus sporto varžybos, Baltijos galiūnų čempionato antras etapas, o šeštadienį (birželio 3 d.) į šventės kalendorių įtrauktas ir „Eolto-Autogido taurės“ automobilių slalomo varžybų antrasis etapas. Tai – Šiaurės ir Vakarų Lietuvoje vykstanti keturių etapų serija, kurią kuruoja „Kauno autoklubas“. Po pirmojo etapo Šiauliuose, varžybų dalyviai susitiks Tauragėje, kur tikėtina vėl virs įnirtinga kova iki paskutinių važiavimų. Pasistengti verta ir dėl to, kad atskirų klasių prizininkai kitame etape gali dalyvauti nemokamai. Taigi pirmi laimingieji, dešimt pirmojo etapo prizininkų pasinaudojo šia iškovota teise ir jau laukia starto Tauragėje, kur vėl bandys būti greičiausiais. Žinoma, jų tikslas vienas – užimti prizines vietas visuose etapuose ir visas serijos lenktynes nemokant startinio mokesčio. Puiki motyvacija. Į Tauragės miesto šventės metu vykstančias slalomo varžybas iš anksto užsiregistravo apie 60 dalyvių, kurių dalis startuos dviejose klasėse, o tai reiškia, kad startinių numerių bus apie 80.  Etapo Tauragėje organizatorius Tauragės ASK „Gralis“ dalyviams paruošė sudėtingą trasą. „Trasa Tauragėje kardinaliai skirsis nuo trasos Šiauliuose – tai bus susuktas slalomas nedidelėje aikštelėje. Pirmajame etape reikėjo spausti akceleratorių ir tinkamai prisistabdyti. Dabar gi šio etapo organizatorius ASK „Gralis“ paruošė žymiai techniškesnę trasą, kur reikės demonstruoti kaip vairuotojai moka naudotis ir stovėjimo stabdžiu. Tokias trasas paprastai labai efektingai įveikia galine ašimi varomi (RWD klasės) automobiliai, tad žiūrovams turėtų būti vaizdų“,– apie ruošiamą trasą pasakojo „Kauno autoklubo“ atstovas Dainius Sviderskis. Dalyviai bus suskirstyti į penkias klases, ir kiekvienas jų turės po tris važiavimus. Įskaitai bus imamas vienas geriausias rezultatas iš trijų važiavimų. Žiūrovams renginys nemokamas, o varžybų startas – šeštadienį, 10 valandą, adresu Dariaus ir Girėno g. 15. Varžybų nugalėtojų kaip visada lauks taurės bei papildomi prizai. Be viso to, Tauragės miesto savivaldybės taure bus apdovanotas geriausią laiką užfiksavęs dalyvis iš Tauragės miesto (rajono).