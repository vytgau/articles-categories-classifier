„Šviečiantis ženklas ant galinio automobilio lango – mūsų išskirtinis produktas, kuris tapo hitu! Tai originalus būdas padėkoti vairuotojui, davusiam Jums kelią. PADĖKOKITE vairuotojui 1 mygtuko paspaudimu“, – šviečiančias lenteles socialiniame tinkle „Facebook“ reklamuoja „Vipdovana“. Parduotuvės vadybininkas, nenorėjęs prisistatyti, LRT.lt teigė, jog kol kas tai – nauja prekė, todėl žmonės dar neperka jų intensyviai. „Tačiau plečiamės, reklamuojamės. Nemačiau, kad daugiau kas jomis prekiautų. Tą idėją sukūrėme kaip ir mes, nors tokios lentelės labai paplitusios Lenkijoje“, – komentavo parduotuvės atstovas. Jo teigimu, dažniausiai tokias lenteles įsigyja sunkvežimių vairuotojai: „Jie užsisako lenteles su savo vardais, o lengvųjų automobilių vairuotojai kol kas nėra tokie aktyvūs pirkėjai.“ Lentelės kaina siekia beveik 20 eurų. Skelbime nurodoma, kad galima susikurti ir savo užrašą bei užsisakyti tokią lentelę internetu. LRT.lt pasiteiravus, ar kas nors neužsisako užrašo „Policija“ ir taip nebando apsimesti pareigūnais, parduotuvės atstovas atsakė: „Dažniausiai užsisako lenteles su savo vardais. [...] Nežinau, mes labiau baltą spalvą darom. Dviejų spalvų (raudonos ir mėlynos) tikrai negaminame. Užrašo „Policija“ negaminame.“   Policija: būsite įspėti arba gausite baudą Lietuvos kelių policijos tarnybos vyresnioji specialistė Marija Kazanovič LRT.lt teigė, kad asmenys, vairuojantys transporto priemonę su tokia lentele, gaus įspėjimą arba mokės 10–12 eurų baudą: „Kitais atvejais, priklausomai nuo to, kokios ir kur bus įdėtos papildomos lemputės, gali būti anuliuojama techninė apžiūra ir skirta iki 40 eurų bauda.“ Naujienų portalas lrytas.lt praėjusių metų liepą buvo rašęs apie kitą atvejį – nežymėto 5 serijos BMW su švyturėliais vairuotojui buvo skirta piniginė bauda ir liepta išmontuoti nelegaliai įtaisytas specialias šviesas. Kaip skelbė lrytas.lt, pareigūnai išsiaiškino, kad Vilniuje, Konstitucijos prospekte, BMW su papildomai įrengtais žybčiojančiais mėlynos ir raudonos spalvos žibintais vairavo sostinėje dirbantis 22 metų vaikinas. Leidimo savo transporto priemonėje naudoti tokius žibintus jis neturėjo. Administracinių nusižengimų kodeksas už padarytą pažeidimą numato piniginę baudą nuo 30 iki 50 eurų. Jaunajam vairuotojui surašytas nusižengimo protokolas su administraciniu nurodymu. Lietuvos kelių policijos tarnyba visiems vairuotojams primena, kad viešajame eisme dalyvaujanti transporto priemonė turi atitikti nustatytus techninius reikalavimus, kurie taikomi atliekant privalomąją techninę apžiūrą. Žurnalistas: tokios lentelės blaško dėmesį Automobilių žurnalistas V. Kudarauskas sako, kad daugelis vairuotojų visų pirma turėtų pagalvoti apie privalomus dalykus, o tik vėliau – apie nuolatines Kalėdas savo automobiliuose. „Dažnai tenka matyti automobilius, važiuojančius tamsiu paros metu su išjungtais žibintais, arba, kaip dabar labai populiaru, tik su dienos šviesos žibintais. [...] Šiuo atveju kalbama apie šviečiančias lenteles automobilių viduje ir kitokius šviesos šaltinius, kuriais galima imituoti spec. tarnybų naudojamus šviesos prietaisus. Nežinau, kaip dažnai naudojami pastarieji, bet, manau, kad tai itin reti, vienetiniai atvejai. Naudoti mirksinčius mėlynos ir raudonos šviesos šaltinius automobilio išorėje, jei tai nėra spec. tarnybų automobilis, draudžiama ir už tai gresia nemažos baudos“, – priminė V. Kudarauskas. Žurnalistas pastebi, kad tokias šviečiančias lenteles naudoja viena pavėžėjimo paslaugas teikianti įmonė: „Ji tokias lenteles yra sumontavusi automobiliuose už galinio stiklo, naudoja reklamos tikslais. Saugos tarnybos taip pat jas turi, ten taip pat galima matyti reklamą arba padėką, kad juos praleidžiate. Gal ir nieko blogo tame nebūtų, tačiau tokios lentelės blaško dėmesį ir neretai nenoromis verčia dėmesį sutelkti į jas, o ne į kelią, aplinką, kitus eismo dalyvius. Ryški raudona šviesa, kuri naudojama tokiose lentelėse, itin paveiki, ypač naktį“, – teigė V. Kudarauskas. Be to, pasak žurnalisto, tokios lentelės neretai uždengia praktiškai visą galinį stiklą, o taip gerokai pabloginamas matomumas. „Tokias lenteles būtent labiausiai mėgsta sunkvežimių vairuotojai. Ir tai dar blogiau nei lentelės už galinio automobilio stiklo. Sunkvežimių vairuotojai jas pasidaro itin ryškias ir įvairiaspalves. Kodėl tai blogai? Nes tokios lentelės pakabinamos ne lengvojo automobilio vairuotojo akių lygyje, o aukščiau, todėl dėmesys blaškomas dar labiau. Žinau, kad dabar daug kas galvoja – nežiūrėk, jei trukdo, bet tai tas pats, kas pasakyti – pasislėpk dykumoje nuo saulės“, – LRT.lt komentavo V. Kudarauskas.