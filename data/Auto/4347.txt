„Esam finiše ir tai jau yra neblogai. Bet esame nepatenkinti šita diena, nepatenkinti savim. Prisidirbom, prisikliurkinom. Pasiklydom mes, nuvažiavom ne ten, kur reikia. Pradėjom sukiotis, bandėm prasimušt, įsimušėm į tokią peklą, prasimušėm, bet valandą mažiausiai buvome pasiklydę. Bet ką padarysi. Valanda tai nėra bėda. Mes lyg 33-eti finišavom ir bendroj įskaitoj iš 20 nukritom į 21-ą. Labai gaila, jei būtume tos valandos nepraradę, šiandien turėjo būt mūsų diena, būtume stipriai lindę į dvidešimtuką“, – po finišo DELFI sakė A. Juknevičius. Vėliau organizatoriams patikslinus rezultatus lietuvis pakilo į 29-ąją poziciją etape.   Antanas Juknevičius ketvirtadienį lenktynes turėjo pradėti 15.44 val., tačiau jo startas buvo nukeltas. Dakaro veteranas lenktynes pradėjo 16.04 val. iš 21-osios pozicijos. Etapo pradžioje A. Juknevičius pasiklydo trasoje ir dėl to nusirito į 54-ąją poziciją, tačiau vėliau rado kelią ir sėkmingai finišavo. Bendroje įskaitoje po šio etapo A. Juknevičius yra 21-as. Šio etapo pagrindiniu iššūkiu varžybų rengėjai įvardino ypatingai aukštas kopas. Tačiau A. Juknevičius prieš startą pažymėjo, kad jiems teks keltis į Boliviją – skurdžiausią Pietų Amerikos šalį, kuri šiemet yra nukankinta sausros. Automobilių startas ketvirtadienį buvo numatytas 14.55 val. Lietuvos laiku, tačiau lenktynininkai laiku pajudėti nespėjo ir startas buvo nukeltas į 15.15 val. Lietuvos laiku. Benediktas Vanagas netęsė savo pasirodymo varžybose, tad ketvirtame etape startavo du lietuviški ekipažai. Vaidoto Žalos ir Sauliaus Jurgelėno ekipažas maždaug 15 val. pranešė, kad suspėjo grįžti į bivuaką ir jau ruošiasi startui. Maždaug 16 val. „Bee Dakar“ komanda pranešė, kad jau suteikė pirmąją pagalbą „Bitutei“ ir V. Žala startavo. V. Žala pradėjęs lenktynes sustojo, o jo komanda toliau taisė automobilį. „Komanda remontuojasi prie pat starto kartu su Dariaus Biesevičiaus pagalba. Jeigu sutvarkys bitutę, galime tikėtis, kad per naktį įveiks etapą, jei ne, tai... Tuomet, deja, ne. Bent jau artimiausias keturias valandas automobilis bus tvarkomas. Kai tik turėsime naujienų, pasidalinsime!“, – pranešė „Bee Dakar“ komanda. Atnaujinta 09.25 val. Vėliau V. Žala išvažiavo į trasą, tačiau sugedo turbina. Neoficialiais duomenimis, ją pakeitus sugedo ir naujoji, todėl komanda priversta trauktis iš lenktynių - trečios paros be miego alinančiose varžybose jie nebeišlaikys. Daugiau skaitykite čia. Automobiliai  Pirmas finišavo Cyrilas Despressas, kuris startavo iš 5-osios pozicijos, tačiau jau nuo pat pradžių demonstravo puikų tempą ir nuo trečiojo patikros punkto buvo pirmoje vietoje. Antras liko „Mini“ vairuojantis Mikko Hirvonenas, kuris dar prieš šį etapą sakė, kad jam yra kur kas palankesni techniški greičio ruožai ir jis nepraranda vilčių kovoti su „Peugeot“ komanda. „Mes spaudžiame iki dugno kasdien. Be abejo, tikiuosi, kad tęsime gerą darbą, o jei pavyks pavyti „Peugeot“ ir atimti iš jų nors kiek laiko, būsiu labai laimingas“, – prieš šį etapą sakė M. Hirvonenas. Po tragiškos dienos trečiadienį, šiek tiek atsigriebė ir „Toyota“ komanda, jos narys Nani Roma finišavo trečias. Ne toks sėkmingas etapas buvo čempiono titulą ginančiam Stephanui Peterhanseliui ir ralio legendai Sebastienui Loebui, jie atitinkamai buvo ketvirtoje ir penktoje vietoje. Ketvirtadienį tapo aišku, kad be B. Vanago iš lenktynių taip pat pasitraukė ir vienas iš pagrindinių favoritų Nasseras Al-Attiyah. Kataro sportininkas trečiadienį smarkiai apgadino savo „Toyota“ bolidą ir dar vylėsi sugrįžti, tačiau šiandien pripažino, kad bolido pažeidimai per dideli ir taip greitai nepataisomi. Ketvirtadienį iškrito ir kitas favoritas, turėjęs šansų kovoti dėl pergalės Dakare – „Mini“ vairuojantis Yazeedas al Rajhis. Tragiškas etapas buvo ir Carlosui Sainzui. Iš antros startavęs lenktynininkas jau pačioje pradžioje nukrito į 16-ą poziciją, tačiau vėliau smarkiai pagerino tempą ir buvo pakilęs iki trečiosios vietos. Tačiau prieš pat finišą C. Sainzas vertėsi. Dėl to jis prarado dvi valandas ir praktiškai palaidojo savo šansus kovoti dėl čempiono titulo šiemet. „Mes atlėkėme į posūkį labai greitai. Stabdant mašina susimėtė, atsistojo šonu ir aš verčiausi, galų gale atsidūriau duobėje. Dabar man skauda nugarą. Labai gaila. Bet vėl gi, mes praradome labai daug laiko etapo pradžioje, turėjome atsigriebti. O kai daug rizikuoji, tokie dalykai nutinka Mes jau iškritome, nemanau, kad mašiną įmanoma pataisyti, tačiau mechanikai dar ją apžiūrinėja. Nepaisant to, žiūrėsim, kaip bus su mano nugara“, – sakė C. Sainzas. Bendra automobilių įskaita po keturių etapų  Motociklai Pirmas lenktynes pradėjęs Joanas Barreda ilgą laiką važiavo lyderio pozicijoje, tačiau prieš pat finišą užleido ją Martthiasui Walkneriui, kuris startavo vos 11-as. Vėliau ispanas gavo net valandą baudos ir nusirito į 32-ąją poziciją. Tuo tarpu čempiono titulą ginantis Toby Price‘as pasitraukė iš sunkiausių pasaulyje lenktynių. Jam šis etapas buvo katastrofiškas, T. Price‘as prieš pat finišą buvo pirmoje pozicijoje, tačiau pateko į avariją 371-ajame kilometre, jis susilaužė šlaunikaulį ir sraigtasparniu buvo išskraidintas į ligoninę. Kitiems lyderiams šis etapas taip pat buvo nesėkmingas. Antras startavęs Samas Sunderlandas etapą baigė 8-as. Ketvirtojo etapo rezultatai Bendra motociklų įskaita po keturių etapų J. Barredas Bortas po šio etapo sulaukė liūdnų žinių, bendrosios įskaitos lyderiui teisėjai skyrė baudą ir jis smuko į septintą vietą, nors prieš tai artimiausią varžovą lenkė 18 min. 19 sek. Po šio etapo teisėjai pranešė, kad „Honda“ komandos motociklininkai pylėsi degalų zonoje, kurioje draudžiama tą daryti. Jiems visiems skirta valandos bauda. Sunkvežimiai Čempiono titulą ginantis Gerardas de Rooy‘us atsitiesė po nesėkmingo trečiadienio etapo ir šiandien atvažiavo pirmas. G. de Rooy‘us didžiąją etapo dalį praleido atsilikdamas nuo Ajrato Mardejevo, tačiau šiam pačioje pabaigoje nepasisekė ir jis buvo priverstas tenkintis antrąja vieta. Tuo tarpu bendrojoje įskaitoje lyderio poziciją užsitikrino Dmitrijus Sotnikovas, jis net nelaimėjęs etapo šiandien pakilo iš šeštos vietos į pirmą. Visiems penkiems aukščiau už jį buvusiems varžovams šiandien nepasisekė. Sergejus Viazovičius jau etapo pradžioje prarado tris valandas. Martinas Kolomis prarado valandą, Peteris Versluisas – pusvalandį. Ketvirtojo sunkvežimių etapo rezultatai Bendroji sunkvežimių įskaita po keturių etapų Keturračiai Puikiai ketvirtadienį pasirodė iš 7-osios vietos startavęs Walteris Nosiglia. Bolivijoje gimęs sportininkas etapą pradėjo septintoje vietoje, tačiau į savo tėvynę įvažiavo jau būdamas pirmoje pozicijoje. Bendrosios įskaitos lyderis Walteris Nosiglia šiame etape liko antras. Tuo tarpu iš pirmosios vietos startavusiam Gastonui Gonzalezui etapas susiklostė tragiškai. Jis nuo lyderio atsiliko 44 min. 29 sek. Ketvirtojo keturračių etapo rezultatai Bendra keturračių įskaita po keturių etapų Lenktynininkų laukia Bolivija „Po sunkaus vakarykščio etapo atsikvėpti laiko nėra. Šiandien vėl startuojame sunkiame greičio ruože – čia sutiksime pirmas kopų sekcijas, bus bekelės, o jėgų tikrai nepridės lenktyniavimas vid. 3500 m aukštyje. Daug darbo bus Dariui – organizatoriai priruošė navigacinių gudrybių, kurioms turime būti pasiruošę. Taip pat šiandien ralis persikels į trečią šalį – Boliviją. Tai – skurdžiausia Pietų Amerikos šalis, kuri dar prieš keletą mėnesių kentėjo nuo sausros, todėl organizatoriai skatino dalyvius būnant šioje šalyje tausoti vandenį“, – prieš etapą sakė A. Juknevičius.