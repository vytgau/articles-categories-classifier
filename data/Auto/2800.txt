„Pirmą kartą Lietuvoje profesionalios, aukščiausio lygio traukos lenktynės vyks miesto centre. Siekiant užtikrinti saugų lenktynių stebėjimą, reikėjo surasti ypatingus techninius sprendimus. Radome tokį, kuris nustebino net mus pačius. To Lietuvoje dar niekada nebuvo, neabejojame, kad žiūrovai bus sužavėti“, – sakė vienas iš „Dragfest.lt“ organizatorių Ugnius Mickevičius. Birželio 16-18 d. vyksiančioje riaumojančių motorų šventėje bus daug pirmų kartų. Tai – motociklų traukos lenktynės, kurių dalyviams netaikomi jokie apribojimai, automobilio ir drono varžybos, bei superautomobilių lenktynės, kuriose, tarp kitų, dalyvaus 1000 arklio galių varikliu besididžiuojantis limuzinas ir itin galingas, naujausias „Audi R8“. „Dragfest.lt“ metu iš viso vyks net keturi tarptautiniai lenktynių čempionatų etapai. Žiūrovų ir visų automobilių mėgėjų laukia plati pramogų programa. Pirmąją festivalio dieną vyks automobilių sporto treniruočių iniciatyva, kurios metu kiekvienas norintis galės išbandyti savo automobilio galimybes profesionaliai parengtoje ir saugioje trasoje. Šeštadienį festivalio dalyvių ir žiūrovų laukia „AC/DC“ projekto „Fire It Up“ muzikinis pasirodymas bei prestižinio „Red Bull“ didžėjų čempionato praėjusių metų nugalėtojo DJ 69Beats setas, kuris vyks Druskininkų jaunimo užimtumo centro amfiteatre.