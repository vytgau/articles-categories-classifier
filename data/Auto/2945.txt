Senoliams teks pramankštinti raumenis Penktadienį nuo pat ankstaus ryto Kauno rotušės aikštėje kartu su „Press ralio 2017“ technika išsirikiuos 26 rečiausi Lietuvoje istoriniai automobiliai. 10 valandą jie pajudės į dviejų dienų kelionę, kuri baigsis Palangoje, „Atostogų parke“. Istorinių automobilių ralio „Lietuva 2017“ dalyviai įveiks beveik 500 km atstumą ir vykdys organizatorių jiems pateiktas užduotis. „Šio klasikinių automobilių ralio dalyviai gaus daug įspūdžių ir ilgą kelią. Jie pamatys Panemunės pilis, atliks užduotis, dalyvaus tikslaus pravažiavimo rungtyje, slalome. Numatėme jiems daug specialių rungčių, teks apsilankyti ir techninio aptarnavimo stotyse“, – užduočių senais automobiliais keliausiantiems ekipažams specifiką atskleidė ralio „Lietuva 2017“ organizatorius Valdas Juozas Vilūnas ir patikino, kad istorinei technikai bus proga parodyti, ar per daugelį metų raumenys nenusilpo. Dalyvaus greičiausi pasaulyje Prie starto linijos stos įspūdingiausi klasikiniai automobiliai Lietuvoje. Ralyje užsiregistravę net 4 įvairių kartų sportiniai „Datsun“ modeliai, užcementavę gerbiamą, vėliau iš jų gimusio „Nissan“ automobilių gamintojo vietą rinkoje. Čia dalyvaus „Datsun 240Z“, 260Z ir 280Z modifikacijos. Praktiškai visi tokie Lietuvoje esantys automobiliai. Greičiausiu pasaulyje septintojo dešimtmečio sedanu iš Kazlų Rūdos atvažiuos Vytautas Mašanauskas. Jo 1960 metų gamybos „Jaguar MK2“ turi 3,5 litro darbo tūrio 6 cilindrus eilėje turintį variklį, kuris pasiekia 220 AG ir yra pajėgus keturių durų sportišką automobilį iš vietos iki 100 km/val. išjudinti per 8,5 sekundės. Didžiausias greitis – 201 km/val.  „Jis greitas ir pagal šiandienos standartus. Prieš pusę amžiaus tai buvo kažkas neįtikėtino. Jo variklis turi du skirstymo velenus ir DOHC technologiją. Jis ir šiandien pajėgus aplenkti daugelį automobilių. Jį labai smagu vairuoti, mat turi visas sportinio automobilio vairavimo savybes“, – gerų žodžių vienam mėgstamiausių savo istorinių automobilių kolekcijos eksponatų negaili V. Mašanauskas. Vairuos savo svajones Švedišką elegantišką smarkuolį į varžybas atgabens Andrius Dementavičius. Jis varžysis 1969 metų „Volvo P1800“ kupė modeliu, kuriuo kiekvieną vasarą susuka bent po 5 tūkst. kilometrų. „Tokį automobilį pirmą kartą pamačiau, kai dar buvau paauglys. Tuo metu tai buvo kažkoks kosmosas. Neįtikėtino grožio ir technologijų išradimas. Po 20 metų pagaliau tokį nusipirkau sau. Mano automobilis turi galingiausią 2 litrų 130 AG variklį, kuris tik buvo montuojamas į šį modelį. Tačiau jis nėra labai sportiškas. Jis – „cruiseris“, skirtas malonioms, ilgoms kelionėms, turi minkštą važiuoklę ir labai maloniai važiuoja. Net persėdęs iš naujų automobilių į šį aš nejaučiu jokio diskomforto“, – svajingai kalbėjo A. Dementavičius. Kiek netipišku lenktynėms automobiliu ralyje „Lietuva 2017“ važiuos „Mototojos“ direktorius Edmundas Povilauskas. Jis dalyvaus pirmosios kartos „Toyota Land Cruiser 40“ visureigiu. „Maniškis automobilis pagamintas 1980 metais, tačiau yra 1951 metų laidos. „Toyota“ pirmosios kartos „Land Cruiser“ su nedideliais pakitimais gamino daugiau nei 30 metų. Ši „Toyota“ yra tikras, originalusis „Land Cruiser“, su senu 3,4 litro dyzeliniu varikliu, 4 pavaromis ir legendine, klasikine ir „neužmušama“ visų varančiųjų ratų pavara. Kodėl į šį renginį važiuoju būtent visureigiu? Nes tik tokį istorinių automobilių reikalavimus atitinkantį automobilį turiu. Aš visada norėjau turėti tokia mašiną, kuri būtų legenda. O „Land Cruiser 40“ ir yra tikra legenda“, – paaiškino E. Povilauskas. Svarbiausia – draugai ir geras laikas Nors organizatoriai žada tiek pažintinių, tiek lengvai sportinių rungčių, visi istorinių automobilių ralio dalyviai lyg susitarę vienbalsiai atšauna, kad tikisi šauniai praleisti laiką su bendraminčiais. „Jeigu norėčiau lenktyniauti, tikrai važiuočiau sportinėje klasėje. Čia – laisvalaikio praleidimas“, – trumpai paaiškino „Datsun“ gerbėjas, iki menkiausio varžtelio šiuos automobilius pažįstantis ir restauruojantis Romas Tamulevičius. „Tikiuosi sutikti bendraminčių, senų pažįstamų iš kitų renginių. Tikiuosi gerų įspūdžių ir akimirkų, nes tokie renginiai būna organizuoti taip, kad aplankai įdomias lankytinas vietas, prapleti savo pasaulėlį, akiratį. Taip pat tai yra domėjimosi klasikiniais automobiliais forma ir bendravimo džiaugsmas. Aš visada stengiuosi išvažiuoti į tokius renginius ir propaguoju senų automobilių judėjimo kultūrą“, – aiškino V. Mašanauskas. Tačiau taip nusiteikę ne visi: A. Dementavičius su „Volvo P1800“ važiuoja nusiteikęs kovingai. „Pernai tokio tipo varžybose užėmėme pirmą vietą. Norime pasistengti ją apginti, taigi važiuojame laimėti. Girdėjau, kad bus rimtų konkurentų. Tikimės kažkokios kovos. Dalyvausim iki galo“, – ryžtingai kalbėjo istorinių automobilių gerbėjas. Automobilių mėgėjai į klasikinius gražuolius akis galės paganyti šį penktadienį Kaune, iki 10 valandos ryto, kada istoriniams automobiliams bus duotas startas. Šeštadienį, 10-11 val. istorinė technika stabtels Kretingos rotušės aikštėje, o ilgiau pasiseilėti bus galima po ralio finišo Palangoje, Vytauto gatvėje, nuo 14.30 val. Vėliau istorinė technika apsistos Kretingos rajone esančiame „Atostogų parke“.