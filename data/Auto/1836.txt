Vien šiemet rugpjūčio mėnesį Lietuvoje buvo pirmą kartą įregistruota daugiau nei 15 tūkst. lengvųjų automobilių, o per visą vasarą šalies automobilių parką papildė beveik 50 tūkst. transporto priemonių. Automobilių importuotojai – nelinkę bendradarbiauti „Lyginant šalyje įregistruojamų automobilių skaičių su sutvarkomų automobilinių atliekų kiekiais, tampa akivaizdu, kad ne visi automobilių importuotojai vykdo savo prievoles. Tik mažiau nei nuo trečdalio šalyje įregistruojamų automobilių yra finansuojamas eksploatuoti netinkamų transporto priemonių tvarkymas, nors toks finansavimas importuotojų turėtų būti skiriamas nuo kiekvieno naujai įregistruoto automobilio“, – sako Rita Zdanevičienė, Autogamintojų ir importuotojų asociacijos direktorė. Anot R. Zdanevičienės, taip yra dėl to, kad dalis transporto priemonių importą vykdančių fizinių ir juridinių asmenų nežino arba piktybiškai vengia vykdyti jiems tenkančias pareigas. Su tuo sutinka ir Eksploatuoti netinkamų transporto priemonių tvarkytojų asociacijos vadovas Vladimir Jankoit. Jis pažymi, kad pagal šalyje galiojančius įstatymus, transporto priemonių importuotojais laikomi visi fiziniai ar juridiniai asmenys, kurie transporto priemones į šalį įveža su tikslu parduoti arba per metus daugiau nei penkias transporto priemones atsiveža savo reikmėms. Šiems asmenims ir įmonėms privalu organizuoti ir finansuoti eksploatuoti netinkamų transporto priemonių tvarkymą – t. y. sudaryti sąlygas gyventojams nemokamai priduoti senas ir naudoti nebetinkamas transporto priemones ir pasirūpinti jų tinkamu bei teisėtu sutvarkymu. Gresia tūkstančius siekiančios baudos „Transporto priemonių gamintojams ir importuotojams tenkančios pareigos yra apibrėžtos Lietuvos Respublikos atliekų tvarkymo įstatyme, o jų nevykdantiems numatyta atsakomybė. Administracinių nusižengimų kodekse transporto priemonių importuotojams, nevykdantiems automobilių atliekų tvarkymo organizavimo, įtvirtintos iki 6 tūkst. eurų siekiančios baudos. Beje, praktikoje savo pareigų nevykdantys automobilių importuotojai nubaudžiami pakankamai dažnai“, – sako V. Jankoit. Tuo metu R. Zdanevičienė sako, kad minėtos pareigos automobilių importuotojams yra nustatytos ne šiaip sau, o tam, kad būtų užtikrinama švaresnė ir saugesnė aplinka. Pasak jos, eksploatuoti netinkami automobiliai deramai netvarkomi gali kelti grėsmę visuomenės sveikatai ir pakenkti aplinkai, nes juose yra daug pavojingosioms priskiriamų atliekų – tokių kaip naudoti akumuliatoriai, oro, kuro ir tepalo filtrai, amortizatoriai, elektronikos prietaisai ir kt. „Seni, eksploatuoti netinkami automobiliai palikti rūdyti kur nors pakelėse ar daugiabučių kiemuose ne tik užima vietą ir nepuošia aplinkos, bet ir yra didžiulė grėsmė. Dažnas neįsivaizduoja, kiek pavojingų medžiagų yra viename automobilyje. Nebenaudojamos transporto priemonės tinkamai nesutvarkius visos jos gali patekti į aplinką, ją užteršti, pasiekti vandens telkinius, gruntinius vandenis, o per jį patekti ir į maisto grandinę. Vien sename automobilio akumuliatoriuje galima rasti visą spektrą pavojingų cheminių medžiagų, kurios gali kelti grėsmę gyventojams ir gamtai“, – sako R. Zdanevičienė. Rūpintis turi ir paprasti automobilių savininkai Anot Autogamintojų ir importuotojų asociacijos direktorės, automobilių savininkai taip pat privalo tinkamai pasirūpinti jiems priklausančiomis senomis transporto priemonėmis – neparduoti jų neaiškiems, atitinkamų licencijų neturintiems tvarkytojams ar juo labiau nepalikti dūlėti pamiškėse, šalikelėse, aikštelėse ar kitose vietose.