Tai jau dešimtasis 1 litro darbinio tūrio „EcoBoost“ variklio laimėjimas „Tarptautiniuose metų variklio“ (International Engine of the Year) apdovanojimuose. „Ford EcoBoost“ priklauso ir rekordinis, net 3 kartus iš eilės absoliučioje įskaitoje laimėtas „Metų variklio“ apdovanojimas bei „Geriausio naujo variklio“ apdovanojimas. „Nepaisant visų laimėtų apdovanojimų, randame būdų peržengti inžinerijos galimybių ribas ir patobulinti šį pasaulyje pripažintą mažą variklį. Mums be galo svarbu, kad klientai jaustų šio veiksmingo, švaraus ir galingo variklio teikiamą naudą“, – sako „Ford of Europe“ produktų plėtros padalinio vadovas Joe Bakajus. Litro darbinio tūrio „EcoBoost“ jėgainę, kurios atskiros modifikacijos generuoja 100, 125 ar 140 arklio galių, galima rasti viename iš penkių Europoje parduodamų „Ford“ automobilių bei dviejuose iš penkių „Ford Fiesta“ modelių. 2018 metų pradžioje „Ford“ žada pristatyti atnaujintą 1 litro darbinio tūrio „EcoBoost“ variklį. Pastarasis variklis bus dar taupesnis, mat sugebės automatiškai atjungti vieną iš variklio cilindrų, tarkime, važiuojant lėtai ar tiesiog riedant pastoviu greičiu. Pažangi „Ford“ technologija koncerno gaminamų efektyvių benzininių, dyzelinių bei hibridinių variklių cilindrus leidžia atjungti ir vėl įjungti vos per 14 milisekundžių – t. y., 20 kartų greičiau nei žmogaus akies mirktelėjimas.