Trečiąją Lietuvos virtualių žiedinių lenktynių „Neste Dream 2 Drive“ čempionato savaitę simuliatoriaus kėdę išbandė beveik 350 entuziastų, tačiau didžiausia kova vyko tarp TOP16 esančių lenktynininkų. Jie treniravosi ir stengėsi išspausti viską iš savo 3 bandymų. Tai akivaizdu, nes tarp jų yra tik du lenktynininkai neįveikę iki tol etaloniniu laikyto 1 minutės ir 45 sekundžių barjero. Verdančias aistras puikiai iliustravo kaunietis Andrius Šliumba (1:45.229), kuris buvo laikomas vienu iš lyderių, tada buvo nublokštas į 7 poziciją, o šiuo metu pagaliau prasiskynė kelią iki antros vietos. Už jo nugaros liko praėjusios savaitės greičiausias lenktynininkas Dominikas Bačilo (1:45.233) iš Vilniaus. Vis dėlto didžiausią akibrokštą lyderiams pateikė klaipėdietis R. Galdikas. Jis ne tik peržengė iki šiol nepasiekiamą 1 minutės ir 45 sekundžių ribą, tačiau nuo artimiausių varžovų atsiplėšė beveik puse sekundės (1:44.802).  Jums skaitant šį straipsnį prasidėjo paskutinioji Lietuvos virtualių žiedinių lenktynių „Neste Dream 2 Drive“ čempionato atrankos savaitė. Artėja laikas, kai čempionatas iš virtualios trasos persikels į tikras lenktynes. Gegužės 13 dieną vyksiančių „Autoplius.lt Fast Lap“ lenktynių metu bus ne tik pristatytas „Neste Dream 2 Drive“ komandos automobilis, tačiau bus paskelbti greičiausi 16 lenktynininkų, kurie kovos dėl vietos „Fast Lap“ etape. 