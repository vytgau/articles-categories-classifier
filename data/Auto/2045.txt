Rasti pirkėjų, kuriuos būtų galima sudominti prieš 8 metus išleistu „Polo“ modeliu, tikrai nelengva, tačiau nuo šio mėnesio, pasirodžius šeštosios kartos „Polo“, išsiskiriančiam pažangiais technologiniais sprendimais papildytu interjeru ir šiuolaikiška išvaizda, situacija turėtų pasikeisti, rašoma svetainėje europe.autonews.com. Šiame subkompaktiniame automobilyje sumontuotas stiklinis monitorius tiek išvaizda, tiek funkcijomis pranoksta net naujuoju „Volkswagen“ flagmanu praminto „Arteon“ prietaisų skydelį. Pastarasis modelis buvo išleistas birželį. Negalima nepaminėti, kad jo kaina net triskart aukštesnė už naujojo „Polo“. Bendrovė „Volkswagen“ tikrai nėra vienintelė automobilių gamintoja, atkreipusį dėmesį į saugumo ir patogumo teikiančias technologijas, kuriomis būtų galima papildyti būsimas mažų gabaritų transporto priemones. Panašiai naujausius subkompaktinius modelius jau tobulina ir „Ford“, „Nissan“ bei „Kia“. Tokia tendencija akivaizdžiai byloja apie pokyčius: svarbios inovacijos, lig šiol diegtos tik ne bet kam įperkamuose prabangiuose sedanuose, jau pradėtos taikyti ir mažiau prestižiniam segmentui. Dėl šiais laikais ypač sparčiai tobulėjančios plataus vartojimo elektronikos, taip pat aukštų su sauga susijusių reikalavimų technologijų diegimo įvairių tipų automobiliuose procesas įgauna vis didesnį pagreitį. „Vis dažniau tenka pripažinti, kad naujos priemonės, ypač susijusios su jungiamumo galimybėmis ir pagalbinėmis vairavimo sistemomis, nebėra apie prestižą bylojantys papildymai. Kadangi inovacijų vis daugėja, automobilių gamintojai nutarė neversti savo klientų po keletą metų laukti, kol naujovės bus pritaikytos aukštesnės kategorijos automobiliams“, – sakė Vokietijos automobilių pramonės sektoriaus valdymo centro vadovas Stefanas Bratzelis. Bendrovės „Robert Bosch“ valdybos narys Dirkas Hoheiselis, vadovaujantis automobilių multimediją ir elektroniką tiekiančioms įmonėms, kalba apie dar didesnius pokyčius. Jis teigia, kad kai kuriais atvejais tobulesnių technologijų diegimas vyksta atvirkštine tvarka. Pagrindinė didėjančių investicijų į mažų automobilių tobulinimą priežastis ta, kad subkompaktinių automobilių segmentas tebėra vienas iš pamatinių, į kurį lig šiol remiasi populiariausi Europos tiekėjai, mat aukščiausios klasės automobilių gamintojų ne daugiau kaip 4 metrų ilgio automobilius siūlantis sektorius pernelyg nedomina. Augantis pardavimas ir puikūs vertinimai Subkompaktinių automobilių segmentas Europoje ir toliau plečiasi. Remiantis rinkos tyrimų įmonės „JATO Dynamics“ duomenimis, pernai jis išaugo 2,4 proc. – iki 2,82 mln. transporto priemonių. Tai yra kompaktinių automobilių sektoriaus plėtrą viršijantys rodikliai. Juos lenkia tik SUV ir krosoverių sektoriaus augimo rezultatai, iš esmės priklausantys nuo vis didėjančios šio tipo transporto priemonių paklausos. „Polo“ tenka antra vieta Europoje perkamiausių „Volkswagen“ siūlomų modelių sąraše. Juos lenkia tik „Golf“ modeliai. O štai bendrovės „Ford“ populiariausio modelio pozicijų ir toliau neapleidžia „Fiesta“. Siekdamas kuo geriau prisitaikyti prie vis didėjančio mažų automobilių poreikio, į Europos rinką besiorientuojantis bendrovės „Ford“ padalinys pastaruoju metu ėmėsi tam tikros reorganizacijos. Pasiūlydami miniatiūrinio „Ka“ modelio pavyzdžiu sukurtą nedidelį automobilį, galintį sudominti praktiškus ir kokybę vertinančius klientus, „Fiesta“ modeliui „Ford“ rinkodaros specialistai veikiausiai numatė už prieinamą kainą siūlomo hečbeko vietą. Įmonės „JATO Dynamics“ vyriausiasis analitikas Felipe Munozo pateikia naująją „Ford“ strategiją patvirtinančių duomenų: nedidelių automobilių, kurių kaina svyruoja nuo 13 tūkst. iki 20 tūkst. eurų, užregistruojama mažiau, palyginti su tais, kurių kaina didesnė. „Pirkėjus domina pažangesni subkompaktiniai automobiliai, o naujasis „Fiesta“ modelis kaip tik toks ir yra. Bendrovės „Ford“ ketinimai, susiję su labiau prestižinio „Fiesta“ modelio pateikimu, veikiausiai pasiteisino. Akivaizdu, kad tikrai buvo verta pasukti ta kryptimi, kuri pastaruoju metu vis labiau ryškėja tarp šio segmento dalyvių“, – aiškino F. Munozo. Padalinio „Ford Europe“ prezidentas Stevenas Armstrongas dar šią vasarą patikino, kad naujosios kartos „Fiesta“ padės padidinti įmonės pajamas, nes „Ford“ neužilgo pasiūlys penkis skirtingus automobilių variantus, tarp kurių bus ir prašmatnesnių bei puikiomis charakteristikomis išsiskirsiančių. „Sprendžiant iš dabartinės situacijos, už visus poreikius atitinkantį „Fiesta“ modelį žmonės sutiks mokėti ir daugiau, todėl galima pagrįstai kalbėti apie nusimatantį pelną“, – teigė S. Armstrongas. Nors antrojo šių metų ketvirčio pardavimo Europoje rezultatai ir buvo kiek suprastėję, S. Armstrongo bosas, „Ford Motor“ generalinis direktorius Jimas Hackettas, apie naujojo „Fiesta“ modelio perspektyvas kalbėjo su neslepiamu entuziazmu. „Visi išankstiniai atsiliepimai buvo neįtikėtinai palankūs“, – sakė jis. Įmonės „Volkswagen“ vadovai taip pat negaili pagyrų naujajam „Polo“. Bendrovės generalinis direktorius Herbertas Diessas šį modelį apibūdina kaip patį pažangiausią kada nors sukonstruotą mažų gabaritų automobilį. „Šis modelis yra ypač saugus, patogus, be to, pasižymi puikiomis degalų sąnaudomis, o turint omeny visus pranašumus, jo kainos tikrai nebūtų galima pavadinti nepagrįsta. „Polo“ dabar tarsi pakilo į aukštesnį lygį“, – sakė H. Diessas.