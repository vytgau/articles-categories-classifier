Saugumą užtikrinančios tarnybos – neatsiejama varžybų dalis Lietuvos ralio čempionato finalinis etapas – vienas laukiamiausių metų ralio renginių. Tam, kad jis būtų saugus ir sklandus, didelį ir svarbų, nors ne visada matomą darbą atlieka ne viena tarnyba. „Gaisrininkai, medikai, policijos pareigūnai, apsaugos darbuotojai – žmonės, be kurių didelio masto renginiai paprasčiausiai neįvyktų. Automobilių sportas – nenuspėjamas, jame bet kurią minutę gali įvykti kažkas, ko iš anksto nesuplanuosi. Šių saugumo tarnybų dėka galime jaustis saugiai, kad prireikus sulauksime tinkamos pagalbos“, – teigia vienas iš finalinio ralio čempionato organizatorių J. Balčiūnas. Organizatorius ragina pastebėjus netinkamą žiūrovų elgesį varžybų metu, pamačius, kad kuriam nors sportininkui ar žiūrovui reikia pagalbos nedelsiant kreiptis į tarnybas, kurios už tai yra atsakingos. „Nerizikuokite ir nedelskite prašyti pagalbos, jei matote, kad kažkam jos reikia. Šio renginio esmė – suburti žmones, kurie turi bendrą pomėgį, ugdyti vieningumo jausmą. Tad nebijokime būti vienas kitam draugiškais ir prireikus kreipkimės į profesionalus, kurie išmano savo darbą“, – ragina organizatorius. Žiūrovus ragina jausti atsakomybę Finalo organizatorių teigimu, natūralu, kad į varžybas žmonės važiuoja atsipalaiduoti ir gerai praleisti laiką, tačiau niekada nevalia pamiršti saugumo. „Lenktyniniai automobiliai skrieja didžiuliu greičiu, todėl net menkiausia vairuotojo klaida ar techninis gedimas gali turėti skaudžių pasekmių, kurios atsilieps ne tik jam, bet ir saugumo taisyklių nesilaikančiam žiūrovui“, – sako J. Balčiūnas. Tam, kad išvengtų skaudžių nelaimių varžybų metu, organizatoriai žiūrovus ragina laikytis pateikiamų taisyklių: stovėti saugiu atstumu nuo greičio ruožų, numatyti vietą, į kurią galima pasitraukti, jei netyčia įvyktų nelaimė, jokiu būdu nevaikščioti trasa, kai vyksta varžybos, nepalikti be priežiūros savo vaikų ar augintinių. Dar vienas labai svarbus dalykas automobilių sporto varžybų metu – jausti atsakomybe ne tik už savo, bet ir kitų veiksmus. Neseniai „DHL Rally Elektrėnai“ metu įvyko nemaloni situacija, kada vienam iš lenktynininkų ekipažų, greičio ruože buvo specialiai padėtos kliūtys. Organizatoriai sako, kad tokių situacijų galima išvengti atidžiai stebint ne tik pačias lenktynes, bet ir tai, kas vyksta aplinkui. „Automobilių sporto varžybų metu mes kiekvienas esame atsakingi už tai, ką darome ir matome darant kitus. Vienas geras pavyzdys gali iššaukti grandininę reakciją, kuri paskatins žmones saugoti ne tik save, bet ir vieniems kitus. Būkime atidūs“,– į žiūrovus kreipiasi organizatoriai.