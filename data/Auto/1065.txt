„Porsche Mission E“ – pirmasis markės elektromobilis. Naujas modelis buvo sukurtas ant visiškai naujos platformos – tai nėra tik „Panamera“ su elektros varikliais ir baterijomis. Žadama, kad „Mission E“ pasižymės visomis gerosiomis „Porsche“ savybėmis – bus sportiškas, greitas bei patikimas. O dabar žinoma ir kaina bei galia. Anksčiau „Porsche“ skelbė, kad „Mission E“ kainuos nuo maždaug 85 tūkstančių dolerių, tačiau dabar jau teigiama, kad elektromobilio kainos prasidės nuo maždaug 75 tūkstančių JAV dolerių (apie 62,5 tūkstančiai eurų). Nors anksčiau buvo manyta, kad garsus logotipas, už kurio slepiasi kelių dešimtmečių sportinių automobilių kūrimo patirtis, leis „Mission E“ parduoti brangiau, dabar aišku, kad automobilis kainuos beveik tiek pat, kiek ir „Tesla Model S“. Visgi, populiarusis „Tesla“ modelis kelis privalumus išsaugos. „Tesla Model S“ iki 100 km/val. įsibėgėja per mažiau nei 3 sekundes, o štai „Mission E“ tokį greitį pasieks per beveik sekunde ilgesnį laiką. Skelbiama, kad bus siūlomi trys „Mission E“ variantai. Bazinis išvystys 402 arklio galias, o greičiausia versija – 670 AG. Aišku, kalbant apie elektromobilius svarbi ne tik galia, bet ir baterijų galimybės. „Porsche Mission E“ vienų įkrovimu galės nuvažiuoti 500 km – daugiau nei „Tesla Model S“. Tačiau didžiausią įspūdį kelia ne nuvažiuojamas atstumas, o elektromobilio įkrovimas – 80 proc. įkrovą bus galima pasiekti per 15 minučių. „Porsche Mission E“ bus galima įkrauti ir įprastu, ir belaidžiu indukciniu būdu. Tai ar „Tesla“ jau turėtų drebinti kinkas? Galbūt kompanija daro klaidą susitelkdama į vilkiko, „Model Y“ ir net pikapo kūrimą? Laikas parodys. „Porsche Mission E“ gamyba prasidės jau kitais metais (2019-aisiais). Per metus planuojama pagaminti 15-20 tūkstančių šių automobilių.