Kaip rašoma pranešime žiniasklaidai, po praėjusiomis dienomis vykusių trasos susipažinimo ir testinio greičio ruožo vienas greičiausių Lietuvos ralio pilotų prognozuoja įnirtingą kovą ir itin dideles oro, trasos dangos ir automobilio salono temperatūras. Tai sportininkams taps išties dideliu iššūkiu, nes ekipažai turės įveikti daugiau nei 210 kilometrų greičio ruožų. „Mūsų ralio planas – pradėti varžybas komfortišku tempu ir prisijaukinti automobilį šiose karštose sąlygose. Visi ruožai ilgesni nei 20 km ir ankstesniais metais asfaltiniai „slikai“ net pradėdavo lydytis nuo aukštų temperatūrų. Šiandienios testinio ruožo metu prikabintas termometras mašinos salone įkaito iki 62 laipsnių“, – teigia D. Butvilas. Sportininko teigimu, įtampą didins ir milžiniška konkurencija. „Čia susirinko visas ERC elitas – vietinis herojus tris kartus Europos čempionas lenkas K. Kajetanowiczius yra laimėjęs šį ralį ne vieną kartą, įskaitant ir praėjusius metus. Lietuvos trasose ne sykį startavęs rusas L. Lukjaniukas jau parodė savo greitį testiniame ruože ir užfiksavo geriausią laiką. Portugalas B. Magalhaesas jau ne vienerius metus varžosi ERC ir šiais metais matome jo, kaip lenktyninko brandą – jis šiuo metu yra čempionato įskaitos lyderis.  Taip pat reikia atkreipti dėmesį į Lenkijos čempionus G. Grzybą bei L. Habajų, kurie nori pasivaržyti su Europos čempionato dalyviais gimtose trasose, bei į jaunąjį rusų pilotą N. Griaziną, kuris ralio varžybose dalyvauja bene kiekvieną savaitgalį, deda didžiules pastangas ir jo sportinė forma šiais metais yra geresnė nei kada anksčiau“, – greičiausius ralio lenktynininkus įvardina D. Butvilas. „Rajd Rzeszowski“ trasos gerokai skiriasi nuo buvusių Lenkijos ralio čempionato etapų. Sportininkų trasose lauks siauri keliukai, padengti geru ir nauju asfaltu, tačiau jie bus ypatingai vingiuoti ir nelygūs. Siekant greitinti trajektorijas lenktynininkai dažnai kirs kampus, tad kelias labai daug kur bus padengtas žvyru ir smėliu. Dėl šių priežasčių lenktynininkai negalės prarasti koncentracijos nei akimirkai ir turės būti budrūs ir pasiruošę netikėtumams posūkiuose ir nelygios dangos trasos vietose. „Mūsų komandos pagrindinis tikslas – finišuoti ir pagreitėti ant asfalto dangos. Raliai ant šios dangos man yra nepaprastai didelis iššūkis, bet jam ryžtamės atsisakydami lengvesnių taurių ant sau įprastos žvyro dangos. Nauji atradimai ir tobulėjimas man suteikia nepaprastai daug motyvacijos greitėti ir bręsti kaip pilotui“, – komandos ir asmeninius tikslus įvardina daugkartinis Lietuvos ralio čempionas D. Butvilas. „Rajd Rzeszowski“ ralyje sportininkų laukia 11 greičio ruožų, kurių bendras ilgis virš 210 kilometrų. Šiuo metu D. Butvilas su R. Vaitkevičiumi užima 2-ąją vietą Lenkijos ralio čempionate. 