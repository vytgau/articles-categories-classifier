EK direktyvoje nustatyta, kad „valstybė narė užtikrinta, kad ne vėliau kaip iki 2033 m. sausio 19 d. visi išduodami ar esantys apyvartoje vairuotojo pažymėjimai atitiktų šios direktyvos reikalavimus.“ Iki tol valstybėms narėms jokios sankcijos už skirtingo tipo vairuotojo pažymėjimų galiojimą negresia. Tad kodėl taip skubėta? Dienraštis „Lietuvos žinios“ dar 2012-aisiais, kai buvo nutarta keisti vairuotojo pažymėjimus, rašė, jog keičiant senuosius vairuotojo pažymėjimus piliečių sąskaita valstybės įmonės „Regitra“ biudžetas gali solidžiai papilnėti. Norėjo pakeisti iki 2005-ųjų VĮ „Regitra“ atstovė Laimutė Užupė sako, kad įvairiose ES valstybėse narėse tuo pačiu metu galioja daugiau kaip 100 vairuotojo pažymėjimų pavyzdžių. Pastebima, kad tai kelia skaidrumo problemų tiek piliečiams, tiek policijos pajėgoms, taip pat – už vairuotojo pažymėjimų administravimą atsakingoms žinyboms. Pasak L. Užupės, iš pradžių Lietuvoje buvo nustatyta, kad šie dokumentai turi būti pakeisti iki 2005-ųjų. Visgi tuo metu didelė dalis vairuotojų šių dokumentų nepasikeitė, tad prie šio klausimo buvo sugrįžta 2012-aisiais. „Valstybės gali paankstinti terminą, taip ir atsitiko prieš penkerius metus. 2012 m. sausio 25-ąją vyriausybė savo nutarimu nustatė senųjų laminuotų vairuotojo pažymėjimų galiojimo terminą – kad jie baigia galioti 2017-ųjų vasario pradžioje“, – LRT RADIJUI aiškino L. Užupė. „Regitros“ atstovės teigimu, nors seno tipo vairuotojo pažymėjimas tampa negaliojančiu, tai nereiškia, kad žmogus prarado teisę vairuoti. „Norėtume atkreipti dėmesį, kad „Regitra“ ir toliau įprasta tvarka keičia popierinius laminuotus vairuotojo pažymėjimus. Užsisakant naują vairuotojo pažymėjimą, vairuotojams jokių egzaminų laikyti nereikia. Atvykus į „Regitrą“, vairuotojui reikia pateikti sveikatos patikrinimo medicininę pažymą, asmens tapatybę patvirtinantį dokumentą bei turimą vairuotojo pažymėjimą. Taip pat policijos išduotą vairuotojo kortelę, jei vairuotojas ją išsisaugojęs. Skaitmeninis atvaizdas paruošiamas „Regitroje“, todėl iš anksto rūpintis nuotrauka nebūtina“, – LRT RADIJUI kalbėjo L. Užupė. Kas gresia tiems, kurie iki šiol nepasikeitė seno tipo vairuotojo pažymėjimų? Vidaus reikalų ministerijos Visuomenės saugumo skyriaus vedėjas Darius Vasaris pažymi, kad asmenys, kurie turi LT1 pavyzdžio vairuotojo pažymėjimus be nurodyto galiojimo termino, pagal vyriausybės nutarimą tai turėjo padaryti iki šių metų vasario 3-osios. „Tie, kurie nepasikeitė iki nustatyto termino, turėtų suskubti pasikeisti. Kitu atveju, jei vairuos su pažymėjimais, kurie jau nebegalioja pagal minėtą vyriausybės nutarimą, pirmą kartą bus įspėti policijos, o antrą kartą gali būti nubausti bauda nuo 10 iki 12 eurų“, – LRT RADIJUI sakė D. Vasaris. Daugiausia sunkumų gali kilti senyvo amžiaus žmonėms Žurnalo „Keturi ratai“ žurnalistas Egidijus Babelis teigia, kad seno tipo vairuotojo pažymėjimai turėjo vieną privalumą – jie neturėjo galiojimo datos. „Tačiau apskritai, koks skirtumas, kokio tipo vairuotojo pažymėjimas? Tavo vairavimo įgūdžių jis niekaip neatspindi. Įdomus aspektas šioje situacijoje yra tas, kad koks nors 80–90 metų senukas, kuriam reikės keisti vairuotojo pažymėjimą, naujo gali nebegauti, nes dėl sveikatos bėdų gali negauti sveikatos kortelės. Galbūt žmogus bus prastos sveikatos, tuomet naujo pažymėjimo negaus, o seną turės grąžinti“, – sako E. Babelis. Vis dėlto, pasak žurnalisto, vairuotojo pažymėjimų keitimo terminas Lietuvoje išties kiek skubotas, todėl daugelis vairuotojų galėjo nespėti to padaryti. „Kai kuriems vairuotojams tai nukrito kaip iš dangaus. Vieną dieną važinėji ir tavo vairuotojo pažymėjimas geras, o kitą – laikas keistis. Puiku, kad visi turės vienodus pažymėjimus ir, atėjus laikui, tikrinsis sveikatą, nes tai būtina, tačiau visas šis procesas įvyko skubotai“, – apibendrino žurnalo „Keturi ratai“ žurnalistas.