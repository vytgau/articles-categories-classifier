Vagims teko persikvalifikuoti Draudikų surinktais duomenimis, dėl automobilių ar jų dalių vagysčių per metus registruotų žalų skaičius padidėjo 101 proc., išmokų suma – 136 proc., o išmokėtų žalų 91 proc. Pasak „Compensa Vienna Insurance Group“ Žalų departamento vadovo Mindaugo Balinsko, tokius neigiamus pokyčius lemia didesnis vagysčių skaičius ir montuojamos vis brangesnės automobilių sistemos. „Naujos ir išmanios technikos automobiliuose kaina – gana didelė. Šiais laikais net ir automobilio žibintai jau yra išmanieji ir verti nemažų sumų, todėl dabar vidutinis žalos dydis siekia net 1,5 tūkst. eurų“, – aiškina M. Balinskas. Anksčiau vagys pasisavindavo automobilius, kuriuos paskui išardydavo ir parduodavo dalimis. Dabar, tobulėjant technologijoms ir į automobilius diegiant modernias paieškos sistemas, pastebima ir kita tendencija – vagims teko persikvalifikuoti ir ardyti automobilius dalimis ten, kur šie stovi. Patrauklus laimikis – detalės Kaip pastebi M. Balinskas, būtent automobilių dalys yra pagrindinis vagių objektas Lietuvoje. Juos masina brangios, nesunkiai nuimamos ir rinkoje paklausą turinčios detalės, tokios kaip priekiniai žibintai, veidrodėliai, navigacijos sistemos bei oro pagalvės. Taip pat – buferiai, automobilių statymo sistemos įranga, dekoratyvinės juostos. Dažnai dalis vagių laimikio keliauja į kaimynines šalis, kita dalis – realizuojama vietinėje rinkoje: parduodant per skelbimų portalus, laikraščius ar per naudotomis dalimis prekiaujančias įstaigas. „Nors anksčiau buvo manoma, kad vagis labiau traukia tamsios, nuošalios gatvės, kiemai be vaizdo kamerų, pastaraisiais metais ši tendencija nyksta. Atvirkščiai – pastebima, kad vagių nebeatbaido ne tik apšviestos gatvės ir teritorijos, bet ir filmavimo kamerų stebimos vietos bei netoliese esantys žmonės“, – sako M. Balinskas. Pavogtas turtas – ne visada prarastas Nors atrodytų, automobilių ir jų dalių vagys nieko nebesibaimina, vis dėlto visuomet galima imtis įvairių atsargumo priemonių, galinčių padėti išvengti tūkstančius eurų siekiančių nuostolių. Visų pirma, patariama nepalikinėti brangių daiktų automobilyje – krepšių, kompiuterių, mobiliųjų telefonų, piniginių ir kuprinių, nes pro langus daiktai gali atkreipti vagių dėmesį. Be to, geriau vengti automobilį palikinėti nuošaliose, neapšviestose gatvėse ir kiemuose. Taip pat patariama labiausiai vagiamas dalis žymėti specialiais skiriamaisiais ženklais, kurie, vis dėlto įvykus vagystei, gali padėti atrasti pavogtus daiktus. Pavyzdžiui, graviruoti veidrodėlius (dažniausiai ši detalė žymima automobilio valstybiniu numeriu). Taip pat galimas ir specialus detalių žymėjimas, kuris gerokai sumažina galimybę realizuoti vogtą, pažymėtą dalį. Žymint detales, specialistai rekomenduoja žymėjimo kodu pasirinkti automobilio kėbulo numerį – tai gali palengvinti pareigūnų darbą, mat jiems nebereikia tikrinti kodų kitose duomenų bazėse.