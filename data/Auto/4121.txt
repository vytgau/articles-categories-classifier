Pasiteiravus, kodėl komandos automobiliu pasirinktas „BMW 325“, Giedrius net nesuabejojęs atsako, kad dėl malonumo: „Išbandžiau daug skirtingos technikos, bet galine ašimi varomi automobiliai valdomi kur kas smagiau. O jeigu dar balta žiema ir naktis – tai pats tikriausias ralis, koks tik gali būti.“ Lenktynininkai – kaip studentai: pasiruošimai vyksta naktimis Paprastai ralio dalyviams bei kitiems lenktynininkams pagrindiniai darbai vyksta paskutinėmis naktimis. G. Firanto ir M. Valiulio ekipažas – ne išimtis. Paklaustas apie paskutinius pasiruošimo darbus, jis ramiai atsako: „Kad kažkaip lėtai. Turėjome savaitgalį treniruotę, tad pagaliau sužinojome, kokie elektronikos gedimai mus kamavo paskutiniuose 2016 metų sezono raliuose, tiek Lietuvoje, tiek Estijoje. Na, o dabar laukiame amortizatorių, ruošiamės morališkai. Lietuvos ralistams nuskilo, kad jie panosėje turi „Samsono Motorsport“ kompaniją, kuri tiek greičių dėžėmis, tiek amortizatoriais pasistengia aprūpinti vos ne paskutinę minutę, o ir telefonu atsiliepti sugeba ir naktį. Supranta, kad ralyje, paprastai, pagrindiniai darbai vyksta paskutinėmis naktimis“, – juokėsi lenktynininkas. Sezono planus kartais kardinaliai pakeičia avarijos Kaip ir praeitais metais, taip ir 2017-ųjų sezone G. Firantas ir M. Valiulis planuoja važiuoti visą sezoną. Tiesa, 2016-aisiais planus gerokai pakoregavo sėkmingai pasibaigusi, bet stipriai bolidą apgadinusi avarija – ralio dalyvių tarpe, žargonu vadinamas „stogas“. „Bandysime šiemet važiuoti visą sezoną, bet, kaip matome, ne visada yra taip, kaip planuoji. Praeitas sezonas paženklintas ir stogu, ir sezonas pabaigtas be finišo dėl elektronikos gedimų. Kol kas tikimės sėkmingai važiuoti visą Lietuvos ralio čempionatą bei aplankyti kaimyninius ralius. Praeitų metų patyrimai kol kas negąsdino nei mūsų, nei mūsų pagrindinio partnerio „Rokiškio sūrio“, o ir noras važiuoti – tik sustiprėjo. Tad tikimės, kad šį savaitgalį „Halls winter rally“ bus gera sezono pradžia. O jeigu dar ralis ir baltas bus – smagiau būti negali!“- optimistiškai apie savo sezono planus pasakojo G. Firantas. Šis ekipažas kartu su kitais jau ketvirtadienį rinksis į Uteną, kur prasidės registracija, administracinė ir techninė komisijos bei dalyviai pajudės į trasas susipažinti su greičio ruožais.