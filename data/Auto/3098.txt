Kaip rašoma pranešime žiniasklaidai, naujoje komandoje jaunatviškumas ir energija susijungs su patirtimi, žiniomis bei didesnėmis galimybėmis. Pasirenkama viena pagrindinė bendra kryptis – ralio kroso varžybos, o naujosios komandos pavadinimas – „Škoda RX Lithuania“. FIA Europos ralio kroso čempionatas, kuriame Kasparas pernai tapo prizininku ir toliau bus pagrindiniu komandos kovų lauku. M. Samuičio ekipažui žiemos ralis lenktyniaujant „Škoda Fabia R5“ automobiliu buvo paskutinės Lietuvos ralio čempionato varžybos. Komanda nusprendė palikti klasikinį ralį, kuriame pasiekė daugiausia laimėjimų ir tapo pripažintais Lietuvos automobilių sporto meistrais. Nors jų automobilį ir toliau bus galima stebėti Lietuvos ralio čempionate, „Black ghost“ rolėje vairuojamą Benedikto Vanago, visas savo jėgas naujoji „Škoda RX Lithuania“ komanda sutelks naujam projektui su K. Navicku – dalyvavimui Europos ralio kroso čempionate. „Pasiilgstu dalyvavimo tarptautiniuose čempionatuose. Su komanda norisi dalyvauti varžybose, kuriose galima didesniais žingsniais judėti į priekį sportinės formos ir profesionalumo prasme. Be to, skeptiškai į tolimesnį dalyvavimą tik klasikinio ralio disciplinoje Lietuvoje žiūrėjo ir mano šturmanas Ramūnas Šaučikovas. Tad visiems apsitarus, suprantant, kad iš automobilių sporto trauktis dar nesinori, pasirinkom sprendimą judėti pirmyn ir jungiamės su panašaus požiūrio komanda“, – apie bendrą partnerių ir komandos sprendimą papasakojo M. Samuitis.  „Kol kas šiais metais koncentruosimės į Kasparo progresą, pats dar už vairo nesėsiu. Nepaisant to, stebėsiu, treniruosiuosi kartu ir per šiuos metus, manau, bus aiškiau, kokias galimybes lenktyniauti turiu pats. Ralio krosas mane domina jau kurį laiką. Ir ne tik pačios varžybos bet ir nepaprasta jose tvyranti atmosfera. Viename renginyje apsilanko vidutiniškai 50 tūkst. žiūrovų, o pati varžybų dvasia primena didžiausius Europos festivalius. Be ralio kroso, tikėtina, kad dar dalyvausiu ir įdomesnėse žiedo varžybose, kur man visada neblogai sekasi. Nujaučiu, kad bus įdomūs permainų metai ir labai to laukiu, nes manau, kad pokyčiai yra progreso variklis“, – tikino M. Samuitis. „Jau kurį laiką stebime augantį ralio kroso disciplinos populiarumą tiek Europoje, tiek pasauliniu lygiu ir norime gamintojo patirtį automobilių sporte bei palaikymą pritaikyti Lietuvoje, – teigia „Škoda Auto“ atstovybės Lietuvoje vadovas Česlavas Antonovičius. – Sėkmingai Europos ralio kroso čempionate jau kurį laiką dalyvaujantis K. Navickas, mūsų nuomone, šiuo metu yra perspektyviausias šalies lenktynininkas, todėl su malonumu pakvietėme jį prisijungti prie komandos. Jis ir Martynas yra pajėgiausi „Škoda“ prekės ženklo ambasadoriai Lietuvoje, o Lietuvos automobilių sporto – užsienyje, todėl esame užtikrinti, kad rezultatų Europoje turime siekti kaip viena komanda.“ Geriausiu 2016-ųjų metų šalies lenktynininku išrinktas dvidešimtmetis K. Navickas džiaugiasi prisijungęs prie „Škoda RX Lithuania“ ir tiki, jog komandų patirtis ir sinergija atneš Lietuvai ir ralio kroso gerbėjams dar daugiau malonių akimirkų. „Škoda“ vairuoju nuo pirmų žingsnių Europos ralio kroso čempionato trasose, todėl kaip lenktynininkui labai malonu turėti gamintojo palaikymą. Šiais metais čempionatas sustiprėjęs, pagal naują reglamentą varžybose dalyvauja dar daugiau dalyvių – tokioje konkurencingoje kovoje Martyno ir jo komandos patirtis mums itin naudinga, – pasakoja K. Navickas, po dviejų čempionato etapų Portugalijoje ir Belgijoje pirmaujantis Europos ralio kroso čempionate. – Šį sezoną mūsų dar laukia 4 etapai – Švedijoje, Prancūzijoje, Vokietijoje, o smagiausia, jog šiemet „Super 1600“ klasės varžybos bus surengtos ir Latvijoje. Taigi visus lietuvius norėčiau paraginti rugsėjį atvykti į Rygą palaikyti mūsų komandos ir iš arti pamatyti sportinį „Škoda Fabia S1600“ automobilį.“ Savo akimis pamatyti ir prisiliesti prie ralio kroso varžyboms paruošto „Škoda RX Lithuania“ bolido lietuviai galės ne tik užsienyje vykstančiuose Europos ralio kroso čempionato etapuose, bet ir „Fast Lap“ serijos varžybose. Taip pat, ne varžybų metu komandos automobilį, atributiką galima pamatyti ir Geležinio Vilko g. „Škoda Auto“ atstovybės salone įrengtoje komandos zonoje. Ralio krosas – sparčiai pasaulyje ir Lietuvoje populiarėjanti automobilių sporto šaka. Šiose varžybose lenktyniauja ir patys garsiausi pasaulio sportininkai – septynis kartus pasaulio klasikinio ralio čempionas Sebastianas Loebas, Petteris Solbergas, Kenas Blockas, Mattiasas Ekstromas ir kt. Žiūrovų dėmesį ralio krosas sukausto savo dinamika – varžybose gausu lenkimų, kontaktų, o trasa išdėstyta nedidelėje, iš tribūnų pilnai matomoje teritorijoje, kurią patogu stebėti tiek esant vietoje, tiek per televizijos ekranus.