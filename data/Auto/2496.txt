Lyderiai – vokiečiai „Lietuvos draudimo“ žalų duomenimis, daugiausia eismo įvykių sukelia tų automobilių vairuotojai, kurių Lietuvoje yra daugiausia: „Volkswagen“, „Audi“, „Opel“. Po jų seka „Toyota“, BMW. „Vis tik, skaičiuojant proporciškai privalomuoju draudimu apdraustų automobilių kiekiui, dažniausiai į avarijas patenka BMW, „Mercedes“, „Toyota“, „Mazda“, „Peugeot“ automobiliai“, – sako Viktorija Katilienė, „Lietuvos draudimo“ Žalų valdymo skyriaus vadovė. „Taip jau istoriškai susiklostė, kad populiariausios automobilių markės Lietuvoje yra „Volkswagen“, „Audi“ ir „Opel“. Visgi dažniausiai, kaip rodo dvejų metų BTA duomenys, į eismo įvykius patenka BMW vairuotojai, tada rikiuojasi „Toyota“ ir „Mercedes“ automobilių savininkai“, – teigia draudimo bendrovės BTA Ekspertizių skyriaus vadovas Andrius Žiukelis. Vairuoja ne automobilis ERGO „Insurance“ SE Lietuvoje Transporto priemonių draudimo skyriaus vadovas Rimvydas Pocius automobilių markių neišskiria. „Draudimo rizika vertinama pagal daugelį kriterijų ir didesnę riziką turi tokie automobiliai, kai sutampa didžiausios rizikos faktoriai, pvz., maža vairuotojo patirtis ir galingas automobilis, intensyviai veiklai naudojama transporto priemonė ir didžiųjų miestų regionas ir t.t. Todėl išrinkti nuostolingiausią automobilio markę sudėtinga. Dažniausiai nuostolingiausi tokie automobiliai, kurie eksploatuojami intensyviai ir vairuojami neatsakingai. Kol automobiliai nėra savaeigiai, tol didžiausias rizikos faktorius yra žmogiškasis faktorius, nes didžioji dalis įvykių įvyksta dėl vairuotojo klaidų ir tik maža dalis dėl automobilio techninio stovio“, – teigia R. Pocius. „Vis tik, norime pabrėžti, kad dėl avarijų kalti ne konkretūs automobilių modeliai, o vairuotojai ir jų gebėjimas prisitaikyti prie esamų eismo sąlygų, patirtis, reakcija, drausmingumas vairuojant, taip pat svarbus faktorius yra vairuotojo amžius. Be abejo, svarbu yra ir automobilio galia bei variklio darbinis tūris, nes tokių automobilių vairuotojai eismo įvykiuose gali sukelti daug didesnių nuostolių nei kiti“, – teigia V. Katilienė.