Tačiau ar įsigijęs tokį automobilį gali išbandyti slydimą tiesiog miesto gatvėse? Vietų, kur gali taip važinėtis saugiai ir legaliai nėra, todėl dažniausiai adrenalino mėgėjai nevengia taip manevruoti ištuštėjusiose miesto gatvėse ar užmiesčio keliuose. Policija primena, kad visus tokius paslidinėjimus traktuoja, kaip chuliganišką vairavimą, už kurį gresia baudos. Panevėžio apskrities vyriausiojo policijos komisariato Kelių policijos tarnybos viršininkas V. Mačėnas teigia, kad Panevėžyje vietų, kur toks vairavimas būtų leistinas nėra. Aikštelėse, nors daugelis mano priešingai, taip vairuoti automobilį draudžiama, nes sąvoka „aikštelė“ atitinka sąvoką „kelias“, o visuose keliuose galioja Kelių eismo taisyklės. Šonaslydžio mėgėjai rizikuoja užsitraukti atsakomybę, kuri numatyta Lietuvos Respublikos administracinių nusižengimų kodekso 420 str. („Pavojingas ir chuliganiškas vairavimas, Kelių eismo taisyklėse nustatyto draudimo lenkti ar įvažiuoti į priešpriešinio eismo juostą pažeidimas“). Chuliganiškas vairavimas, t. y. pavojų eismo saugumui arba savo ar kitų žmonių saugumui keliantis Kelių eismo taisyklių pažeidimas dėl chuliganiškų paskatų, užtraukia baudą vairuotojams nuo keturių šimtų penkiasdešimt iki penkių šimtų penkiasdešimt eurų ir neturintiems teisės vairuoti transporto priemones asmenims – nuo septynių šimtų penkiasdešimt iki vieno tūkstančio eurų. Piniginė bauda – nėra skaudžiausia bausmė, už tokį Kelių eismo taisyklių pažeidimą. Už šį administracinį nusižengimą privaloma skirti teisės vairuoti transporto priemones atėmimą nuo vienų iki dvejų metų. Policija įspėja, kad prieš ketindamas spustelti akceleratoriaus pedalą ir patirti momentinę šoninio slydimo akimirką susimąstytum, ar tikrai nori patuštinti piniginę ir dvejus metus iškeisti automobilio vairavimo malonumą ir praktiškumą į vaikščiojimą pėsčiomis ar keliavimą viešuoju transportu.