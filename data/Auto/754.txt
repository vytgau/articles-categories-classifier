„Sniegas nepaslėpė atskaitos taškų ir neprivertė koreguoti stenogramos, tačiau lyginant su tuo, ką čia matėme išvakarėse – švarų ledą ar suledėjusį žvyrkelį – sukibimas pasikeitė gana stipriai. Be to, mes startuojame pirmieji, tenka valyti trajektoriją, kas taip pat šiek tiek lėtina tempą. Šiaip automobilio valdymu esu visiškai patenkintas – slydimas kontroliuojamas, todėl raliui įsibėgėjant judėsim sparčiau“, – atviravo vienas labiausiai patyrusių ralio meistrų Vytautas Švedas. Pirmajame GR „Juta Racing“ komandos lyderis buvo 15 sekundžių lėtesnis nei didžiausiu tempu lėkęs Martynas Samsonas. Pastarojo šturmanas Mindaugas Varža taip pat teigė, kad gamtos korekcijos verčia važiuoti gerokai atsargiau. „Nebandom „iššauti“ pirmuosiuose greičio ruožuose – pasistengsim tempą užauginti po pietų. Dabar atrodo, kad važiuojam kiek per lėtai ir pernelyg atsargiai, išnaudodami gal 90 proc. galimybių. Nesam pratę strateguoti, tačiau šįkart tai būtina. Esam pasiilgę finišo“, – šypsojosi M. Varža. Antrą geriausią laiką debiutiniame GR „atvežė“ po pertraukos į ralį sugrįžęs Ramūnas Čapkauskas. Beveik 14 km trasą jis įveikė 10 sek. lėčiau. Trečias greičiausias po pirmojo GR – Benediktas Vanagas su nauju šturmanu Mindaugu Čepuliu. Dalindamasis įspūdžiais „General Financing“ komandos pilotas paaiškino, kas lemia pasikeitusį ekipažų tempą. „Nors sniego sluoksnis neatrodo didelis, tačiau daugelyje vietų dygliai nepasiekia ledo, todėl sukibimas pasikeitęs kardinaliai. Greituose posūkiuose automobilį suvaldyti lengviau, tačiau ten, kur tenka aštriai stabdyt, visi ratai slysta daugiau, nei būtų galima tikėtis. Vėlesniuose greičio ruožuose, kuriuos ralio karanavas įveiks po du kartus, vaizdas turėtų būti visiškai kitoks“, – prognozavo B. Vanagas. Kad sukibimo charakteristikos sparčiai kinta, patvirtino ir Karolis Šiugždinis. Į trasą pajudėjęs aštuntas, Karolis konstatavo, kad lyderių vežės visas vairavimo užduotis gerokai palengvino. Po pirmojo GR jie šoktelėjo į 7-ąją vietą bendroje įskaitoje. Į pirmąjį dešimtuką prasibrovė du viena ašimi varomus automobilius vairuojantys ekipažai – Jonas Pipiras su Asivydu Paliukėnu ir Janis Vorobjovs su Ivo Pūkiu. „Ford Fiesta R2T“ vairuojantis Jonas teigė, kad sniego sluoksnis užmaskavo šalikelėse esančias pavojingas kliūtis (akmenis, kelmus ar duobes), tačiau dėl to stenogramos vyrai nekoregavo. Savo ruožtu Janis, iš originalios konstrukcijos „Mitsubishi Mirage“ persėdęs į klasikinį „BMW M3“, kol kas važiuoja dešimtas. Svečias iš Latvijos patikino, kad į poziciją turnyrinėje lentelėje pernelyg nekreipiąs dėmesio ir labiausiai vertinąs galimybę atgaivinti galu varomo automobilio valdymo ypatumus. Deja, pirmajame greičio ruože avarijas patyrė trys ekipažai: kėbulo konstrukcijų tvirtumą spėjo išbandyti Giedrius Firantas su ir Mantu Valiuliu, Linas Vaškys su Laurynu Pašnevičium ir šeimyninis Aro bei Arvydo Kalėdų duetas. Keli iš jų planuoja suremontuoti techniką tęsti varžybas pagal „Rally 2“ taisyklę nuo antrosios lenktynių sekcijos. Tai reiškia, kad jie galės grįžti į trasą po ketvirtojo greičio ruožo. 