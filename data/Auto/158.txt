„Pirma diena buvo kiek apniukusi ir nelabai šilta, bet tai dalyviams buvo kaip tik į naudą – jie važiavo atsargiau, „prilaikydami arklius“. Taigi išvengėme ir incidentų. Visada motociklininkams primename, kad pirmosios treniruotės skirtos apšilimui, nereikia iškart pulti mėgautis didžiausiais greičiais. O štai antrą dieną išlindo saulė ir visi galėjo lėkti į valias“, – juokiasi „Coffee Racers“ prezidentas Adomas Dautartas. Tarp minėto pusantro šimto dalyvių buvo matyti ir merginų, tarp jų – ir lietuvės bei greičiausia Slovakijos motociklininkė Eva Palovicova. Dažniau šioje trasoje besilankantys šio regiono motociklininkai lietuvių organizavimą įvertino labai gerai. Tai buvo pirmasis renginys motociklininkams Slovakijoje, taigi tapo sezono atidarymu ne tik lietuviams, bet ir vietiniams motociklininkams. „Pirmą dieną buvo sunkiau važiuoti dėl vėsesnio oro, nes ne taip gerai įšilo asfaltas, o šiandien galiu pasakyti, kad grįžau į savo formą, kuri buvo praėjusio sezono pabaigoje“, – sakė vienas slovakų motociklininkų. Atidarę sezoną Slovakijoje, lietuviai jį atidarys ir Lietuvoje – balandžio 22 dieną „Coffee Racers“ motociklininkus pakvies į namų trasą – „Nemuno žiedą“. Kadangi lietuviškas oras būna neprognozuojamas, lietuvių sporto klubas sugalvojo renginiui suteikti gero oro garantiją. „Jei likus dviem dienoms iki renginio bus žadamas lietus, renginį atšauksime ir dalyviams grąžinsime startinius mokesčius arba jie šiuos galės perkelti kitiems renginiams“, – sako A. Dautartas.  Kita tolimesnė išvyka motociklininkų lauks į Lenkijos „Silesia Ring“ trasą gegužės 5-6 dienomis. Čia „Coffee Racers“ surengs ne tik treniruotes, bet ir pirmąjį didžiausio Baltijos šalyse čempionato „Baltic Rookie Cup powered by Liqui Moly“ etapą iš numatytų aštuonių. Šiemet žiedo motociklininkai galės treniruotis ir varžytis aštuoniose trasose – „Nemuno žiede“, „Bikernieki“ Latvijoje ir „auto24ring“ Estijoje, dviejose Lenkijos – „Tor Pozan“ ir šios šalies pietuose esančioje „Silesia Ring“ trasoje, tolėliau esančiose Slovakijos „Slovakia Ring“ ir dviejose Vengrijos – lietuvių jau išbandytoje „Pannonia Ring“ trasoje bei šiemet mūsų motociklininkams pirmą kartą atsiversiančioje „Formulės-1“ trasoje „Hungaro Ring“. Į visus renginius rekomenduojama registruotis kuo anksčiau.