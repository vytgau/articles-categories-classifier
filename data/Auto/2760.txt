Šiuo metu Europoje kasmet parduodama 1,1 mln naujų B segmento krosoverių, tai sudaro 7 proc. visų pardavimų. „Kia“ atstovai tikisi, kad rinka ateityje išaugs ir jau 2020 m. tokių automobilių kasmet bus parduodama daugiau nei 2 mln. „B segmento krosoverių rinka turėtų aplenkti C segmentą 2020-aisiais metais, tada daugiau nei 1 iš 10 naujų parduodamų automobilių bus iš „Stonic“ segmento. „Kia Stonic“ bus vienas patraukliausių naujų automobilių šioje žaibiškai augančioje klasėje“, – sako „Kia Motors Europe“ vadovas Michaelas Cole'as. Jis tikisi, kad naujasis pristatomas modelis taps vienu geriausiai parduodamu „Kia“ automobilių.  Žemėjanti „Stonic“ stogo linija su oro aptaku ir specialaus dizaino laikikliais formuoja sportišką automobilio įvaizdį, o lempų dizainas, anot „Kia“, suteikia futuristinę išvaizdą. Salono interjerą kūrė Europos specialistai. Teigiama, kad jo dizainas atkartos griežtas išorės linijas, glotnius paviršius ir geometrines formas, čia bus suderinamos naujausios technologijos ir ergonomika. Pirkėjai galės rinktis iš keturių skirtingų variklių: itin lengvą 1 l darbinio tūrio dyzelinį variklį su tiesioginiu įpurškimu ir turbokompresoriumi, taip pat 1,6 l darbinio tūrio dyzelinį variklį su daugiataškiu įpurškimu. Norintiems benzinu varomų automobilių bus siūloma rinktis iš 1,25 l arba 1,4 l darbinio tūrio variklių. „Kia“ teigimu, „europietiškai“ sureguliuotas „Stonic“ automobilio valdymas ir pakaba leis mėgautis stabilumu ir paklusniu valdymu. Automobilyje bus sumontuota elektroninė stabilumo kontrolė (ESC), stabilumo valdymo sistema (VSM), „Kia“ teigimu, tai užtikrins priekiniais ratais varomo „Stonic“ patikimumą bei vairavimo malonumą. Žadama, kad automobilyje bus pakankamai vietos visiems keleiviams. „Stonic“ turės 352 litrų talpos dviejų aukštų bagažinę. „Kia“ žada, kad šio modelio pirkėjams suteiks daugiau tiek interjero, tiek eksterjero pasirinkimo galimybių nei bet kuriame kitame gamos automobilyje. Pavyzdžiui, bus galima rinktis iš dvidešimties skirtingų automobilio atspalvių ir penkių skirtingų stoglangio spalvų. Kaip ir kiti „Kia“ modeliai, šiame bus tokie patogumai kaip šildomos priekinės sėdynės, kruizo kontrolės sistema ar beraktis automobilio užvedimas. Šiame automobilyje pirkėjai taip pat papildomai galės pasirinkti „Kia Drive Wise“ sistemos siūlomus privalumus, tokius kaip autonominio stabdymo sistema (AEB) su pėsčiųjų atpažinimu, rikiavimosi perspėjimo sistema (LDWS) ar aklojo taško atpažinimas (BSD). Taip pat automobilis suderinamas su „Android“ ir „Apple“ išmaniaisiais įrenginiais per „Android Auto“ ir „Apple CarPlay“ sąsajas. „Stonic“ debiutas prekyboje numatomas dar šių metų trečiajame ketvirtyje. „Kia“ žada, kad šiam automobiliui bus suteikiama septynerių metų arba 150 tūkst. km garantija.