Jame bus montuojama daugybė iš sedano perimtų mazgų, labai panašiai įrengtas ir interjeras. Kaip ir „Giulia“, taip ir „Stelvio“ turės galingiausią „Quadrifoglio“ modifikaciją, kurios nuotraukos ir buvo išplatintos pirmiausiai. Jame montuojamas aliumininis 2.9 litro darbinio tūrio V6 benzininis variklis, kuris generuos net 510 AG galią bei 600 Nm sukimo momentą. Jau patvirtina, kad „Stelvio“ bus montuojamas ir 2 litrų turbobenzininis keturių cilindrų motoras (280 AG ir 400 Nm). Kol kas dar nėra oficialios informacijos, tačiau, anot gandų, pirkėjai galės rinktis ir mažesnės galios 2 litrų benzininį agregatą arba kelių modifikacijų 2.2 litro turbodyzelines jėgaines. Kitaip sakant – visą „Giulia“ modelyje montuojamą arsenalą.  Tačiau skirtingai nuo „Giulia“ modelio, visureigis bus siūlomas tik su visų varomų ratų sistema, kurios „smegenys“ normaliomis sąlygomis visą 100 procentų sukimo momento siųs galinei ašiai, o slystant galės iki pusės traukos perduoti į priekį. Šioje sistemoje taip pat bus pirmą kartą panaudota traukos krypties kontrolės sistema, kuri per elektroninį galinės ašies diferencialą leis reguliuoti atskirų ratų sukimo momentą. Automobilyje montuojama 8 laipsnių automatinė pavarų dėžė, kuri gali keisti pavaras vos per 150 milisekundžių, pasirinkus „Race“ važiavimo režimą. Be jo bus siūlomi dinamiškas, natūralus ir padidinto efektyvumo parinktys. Vairuotojai galės rinktis iš anglies pluošto ir keramikos lydinio pagamintus stabdžius bei adaptyvius amortizatorius. „Stelvio“ ilgis – 4686 mm, aukštis – 1677 mm, plotis – 1903 mm. Tad šiais parametrais jis yra panašus į „Porsche Macan“ dydį. Numanoma standartinio automobilio kaina sieks nuo maždaug 45 tūkst. eurų. Planuojama, kad „Alfa Romeo Stelvio“ visureigis Lietuvos rinkoje pasirodys 2017 m. II ketvirtyje. „Stelvio“ bus surenkami „Alfa Romeo“ gamykloje Italijoje. Teigiama, kad dalį agregatų visureigis dalinsis su būsimaisiais vidutinio dydžio „Fiat“ ir „Jeep“ modeliais. Visos trys markės priklauso koncernui „Fiat Chrysler Automobiles“.