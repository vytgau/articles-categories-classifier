Visų Europos šalių vyriausybės imasi ryžtingų priemonių, kad nors kiek apribotų dyzelinio transporto kiekį miestų gatvėse. Tokio užmojo tikslas – sumažinti oro taršą. Ypač griežtas priemones numatoma taikyti gimtojoje „Jaguar Land Rover“ šalyje. Londonas pranešė apie ketinimus nuo 2019 metų pradžios apmokestinti visus dyzelinių automobilių savininkus, vairuojančius automobilius centrinėmis šalies sostinės gatvėmis. Griežtas sprendimas dar labiau pakurstė dyzeliams paskelbtą karą. Beje, dyzelinių variklių technologiją planuojama uždrausti ir Paryžiuje, Berlyne bei Atėnuose, rašo thetruthaboutcars.com. Kadangi tokie varikliai ir toliau montuojami nemažame skaičiuje „Jaguar Land Rover“ siūlomų automobilių, kurie tiekiami tiek į Europą, tiek į Šiaurės Ameriką, R. Spethas visiškai neseniai pamėgino apginti dyzelinių variklių technologiją labai paprastai išdėstydamas pagrindinius jos pranašumus. Pasauliui reikia dyzelių, o nei žiniasklaida (nei „Volkswagen“) nedaro nieko, kad su jais susijusios aplinkybės būtų bent kiek palankesnės. Kaip rašoma Jungtinės Karalystės svetainėje „Autocar“, R. Spethas tvirtina, kad tiek jo vadovaujama bendrovė, tiek ir kiti dyzelinių automobilių pramonės dalyviai esmine savo užduotimi laiko technologijos tobulinimą. „Jaguar Land Rover“ planuoja įtikinti, kad šiuolaikiniai, pažangūs dyzeliniai varikliai turi nemažai pranašumų. „Naujausia dyzelinių variklių technologija yra gerokai pranašesnė tiek emisijų, tiek veikimo, tiek kietųjų dalelių išmetalų atžvilgiu. Šiuolaikiniai dyzeliniai varikliai tikrai mažiau kenkia aplinkai nei benzininiai, – sakė R. Spethas. – Todėl dyzeliai privalo turėti ateitį.“ „Jaguar Land Rover“ vadovas užsiminė, kad, atsižvelgiant į vis griežtėjančias emisijų reguliavimo taisykles, būtina negailėti pastangų, norint užtikrinti dyzelinių variklių išteisinimą. R. Spethas įsitikinęs, kad iššūkį kelia ne vien įstatymų leidėjai, bet ir visuomenė, kurios požiūris nūnai keičiasi. Anot R. Spetho, nemenkas vaidmuo formuojant klaidingą nuomonę tenka ir žiniasklaidai: juk neretai vietoj šiuolaikinių mažiau žalos aplinkai darančių transporto priemonių nuotraukų publikuojami praėjusių laikų modelių atvaizdai. „Visi supranta, kad iš seno modelio dyzelio rūkstantys juodi dūmai yra kenksmingi, todėl reikia, kad vietoj senų būtų eksploatuojami nauji automobiliai“, – sakė jis. Negalima sakyti, kad R Spetho pastabose nėra tiesos. Juk kiekvienas, bent kiek nusimanantis apie žurnalistiką, žino, kad suodžiais apnešto išmetimo vamzdžio, kyšančio iš vintažinio devintojo dešimtmečio dyzelinio automobilio, nuotrauka yra puiki atitinkamą klausimą gvildenančio straipsnio iliustracija. Beje, R. Spethas kaltina ne tik žiniasklaidą. Anot jo, nemenką meškos paslaugą padarė bendrovė „Volkswagen“, o tiksliau – plačiai nuskambėjęs jos dyzelio emisijų skandalas, pakankamai prisidėjęs prie šiuo metu technologijai paskelbto karo. „Niekas nebetiki automobilių gamybos pramonės autoritetais, – sakė R. Spethas. – Į mus žiūrima kaip į pažeidėjus, nepateikiančius teisingos informacijos. Privalome įrodyti, kad mūsų technologija – tikrai puikus pasirinkimas, todėl reikia sumažinti jos daromą žalą sveikatai ir aplinkai.“ R. Spethas įsitikinęs, kad dyzelių draudimas miestuose ir bandymas išstumti juos iš rinkos tikrai gali atsirūgti tiek aplinkosaugininkams, tiek įstatymų leidėjams, nes bandant visiškai elektrifikuoti automobilių pramonę ir taikant dyzeliniams varikliams vis griežtesnius su emisijomis susijusius apribojimus, vartotojai gali sugrįžti prie benzininių variklių.