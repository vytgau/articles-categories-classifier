Pardavimai dvylikos mėnesių ekvivalentu rugpjūtį sumažėjo nuo 17,22 mln. automobilių metais anksčiau iki 16,14 mln. vienetų. Sausio–rugpjūčio mėnesiais pardavimai smuko 2,7 proc. iki 11,35 mln. automobilių. Tačiau vadinamojo Detroito trejeto rezultatai pranoko rinkos lūkesčius. Be to, visi šie trys JAV automobilių gamintojai prognozuoja gana spartų pardavimų augimą, nes Teksasas pildys automobilių atsargas, kurios buvo prarastos dėl uragano „Harvey“ ir jo sukelto potvynio. „Cox Automotive“ vertinimais, dėl uragano „Harvey“ buvo sunaikinta apie 500 tūkst. automobilių ir šis skaičius yra didžiausias JAV istorijoje. „General Motors“ automobilių pardavimai rugpjūtį padidėjo 7,5 proc. iki 275,3 tūkst. vienetų, o ne 3,7 proc., kaip prognozavo ekspertai. „Ford Motor“ automobilių pardavimai smuko 2,1 proc. iki 209 tūkst. vienetų ir smukimas buvo mažesnis negu prognozuoti 3,5 procento. „Fiat Chrysler Automobiles“ (FCA) pardavimai JAV rugpjūtį sumažėjo 10,6 proc. iki 176 tūkst. vienetų. Japonijos „Toyota Motor“ pardavimai JAV rugpjūtį, palyginti su tuo pat mėnesiu pernai, padidėjo 6,8 proc. iki 227,6 tūkst. automobilių. Tuo tarpu „Honda Motor“ ir „Nissan Motor“ pardavimai JAV rinkoje paskutinį vasaros mėnesį sumažėjo atitinkamai 2,4 ir 13,1 procento. Pietų Korėjos „Hyundai“ pardavimai JAV rugpjūtį krito 24,6 procento. „Volkswagen“ ir „Audi“ automobilių paklausa padidėjo atitinkamai 9 ir 2,8 proc., o „Mercedes-Benz“ pardavimai sumažėjo 8,2 procento.