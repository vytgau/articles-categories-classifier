„Tokio sudėtingumo maratone kaip Dakaras ypač svarbu tinkamai pasirinkti visą komandos techniką. Per 3 savaites Pietų Amerikoje kiekvienas pagalbinis visureigis įveikia apie 15 000 kilometrų, važiuojant kopomis, išdžiuvusių upių vagomis, bekele, kalnų serpantinais, kartais užkylant net iki 5 kilometrų virš jūros lygio. Renkamės „Toyota Land Cruiser“, nes šie automobiliai net ir be papildomų perdarymų puikiai tarnauja tokiomis atšiauriomis sąlygomis. Per pastaruosius šešerius metus Dakaro odisėjų komandoje naudojome tik „Toyota Land Cruiser“ pagalbinius visureigius ir nė karto neturėjome jokio gedimo. Ne veltui jie visame pasaulyje tituluojami visureigių karaliais“, – teigė komandos pilotas Benediktas Vanagas. „General Financing team Pitlane“ komandos lyderis taip pat pasidžiaugė, kad du pirmuosius naujo modelio „Toyota Land Cruiser“ pavyko gauti prieš pat išsiunčiant lenktynių techniką į Pietų Ameriką. Šie „Toyota“ visureigiai atstovybes penkiuose didžiausiuose Lietuvos miestuose pasieks tik po kelių savaičių. „Tai rodo „Toyota“ pasitikėjimą mūsų komanda ir, žinoma, pačiais „Land Cruiser“ visureigiais, kurie savo naują istoriją pradės „rašyti“ palikdami padangų protektoriaus pėdsakus trasose“, – džiaugėsi B. Vanagas.  Visureigiai gaus vardinius registracijos numerius „2DAKAR“ ir „4DAKAR“. „Toyota Hilux“ kovinis bolidas naudoja „DAKAR1“ registracijos numerį. Naujųjų „Land Cruiser“ ratus suks 2,8 litro darbinio tūrio D-4D dyzeliniai varikliai su turbokompresoriais, generuojantys 177 AG galią ir 450 Nm maksimalų sukimo momentą. Visureigis šiek tiek ūgtelėjo (ilgis padidėjo 60 mm iki 4840 mm), o dėl naujo dizaino variklio dangčio pagerėjo matomumas žiūrint žemyn. Pakėlus sparnų viršutinę dalį, vairuotojai gali geriau jausti automobilio gabaritus. Dėl aukščiau išdėstytų radiatoriaus grotelių ir priekinių žibintų patogiau važiuoti bekele. Salone žadamas aukštesnis komforto lygis dėl naujų sprendimų: ventiliuojamos sėdynės, naujos konsolės, šildomo priekinio stiklo, TFT daugiafunkcio prietaisų skydelio ekrano, 8 colių įstrižainės multimedijos ekrano ir kt. Aukštesnio lygio „Land Cruiser“ modeliuose komplektuojama „Toyota Safety Sense“ saugos įranga, kurią sudaro „Pre-Collision“ Sistema (PSC) su pėsčiųjų fiksavimo funkcija, adaptyvioji pastovaus greičio palaikymo (ACC), nuokrypio iš važiuojamosios juostos įspėjamoji (LDA) ir automatinė tolimųjų šviesų (AHB) sistemos. Į pagalbinių vairavimo ir saugumo sistemų sąrašą įtrauktas ir nematomų zonų monitorius (BMS) bei perspėjimo apie iš galo artėjančias transport priemones sistema (RCTA), taip pat padangų slėgio kontrolės sistema (TWPS).