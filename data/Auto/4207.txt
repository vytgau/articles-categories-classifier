Druskininkų techninės apžiūros stotyje surengta akcija šalyje tęsiamas pradinukams skirtas saugaus eismo renginių ciklas „Būk saugus eismo dalyvis“. Jį inicijavo Lietuvos techninės apžiūros įmonių asociacija „Transeksta“ kartu su Vilniaus apskrities Kelių policija. Druskininkų techninės apžiūros stotyje su pradinukais bendravo kelių policijos pareigūnų pagalbininkas „Amsius“. Komisarė Aistė Dijokaitė atkreipė azartiškos auditorijos dėmesį į keliuose tykančius pavojus ir priminė, kaip jų išvengti. Saugaus elgesio pagrindus atskleidė įspūdingas eksperimentas. „Kas patikimiau apsaugo galvą – kepurė ar šalmas? Ar gali nesudužti nevirtas kiaušinis, terkštelėjęs ant žemės?“ Nors sunku patikėti, pasirodo, gali. Bet tik tuomet, jeigu jis įdėtas į šalmą. Tuo įsitikino mažieji druskininkiečiai, stebėdami neįtikėtinus rezultatus pademonstravusį bandymą. Pareigūnės teigimu, vaikai gerai žino ir nedvejodami pasako, kaip elgtis pėsčiųjų perėjose, kokiam signalui degant kirsti šviesoforu reguliuojamą sankryžą puikiai orientuojasi ne tik įprastose situacijose. Mažieji druskininkiečiai it riešutus gliaudė nestandartinių eismo sąlygų galvosūkius. Šie pradinukus užvaldė ne mažesniu azartu nei sportinės batalijos. Atšvaitai – mada ar poreikis? Kaip išsiugdyti įprotį nepamiršti atšvaitų išeinant iš namų ir teisingai juos užsisegti? Kokią pasirinkti teisingą vietą ir kaip žengti per kelią, jeigu arti nėra šviesoforo ir pėsčiųjų perėjos? Šiuos ir daugelį kitų klausimų Druskininkų pradinukai pasufleravo saugaus eismo puoselėtojams, suteikdami vertingos informacijos, kokius klausimus gvildenti, kalbant apie saugų eismą.  „Vaikai bendraudami atskleidžia opias saugaus eismo problemas. Į šias aktualijas, būtina įsiklausyti suaugusiems, kuriems tos problemos kartais atrodo nekeliančios susirūpinimo“, – teigia Alytaus techninės apžiūros centro vadovas Valdas Stasiukynas. Pasak LRT TV laidos „Keliai, mašinos, žmonės“ vedėjo Valdo Juozo Vilūno, opiais klausimais vairuojančius tėvus apiberiantys mažieji, apsilankę techninės apžiūros stotyse, tampa neetatiniais saugaus eismo ekspertais. Karštas krepšinio batalijas, persipynusias su Saugaus eismo užduotimis, pratęsė ekskursija po Druskininkų techninės apžiūros stotį. Joje V. Stasiukynas pradinukams papasakojo ir parodė, kaip, kokiais tikslais bei prietaisais tikrinami stabdžiai, žibintai, išmetamosios dujos ir kiti transporto priemonių techninės būklės parametrai.