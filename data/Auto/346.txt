Šiemet „Audi“ tikisi išlaikyti automobilių pardavimus pernykščiame rekordiniame lygyje ir šiek tiek padidinti įplaukas, nurodoma įmonės pranešime. 2018 metais automobilių gamintoja planuoja rinkoje pasiūlyti daugiau kaip 20 naujų modelių – daugiau negu kada anksčiau. Tačiau „Audi“ prognozuoja, kad šis veiksnys nuolatinį teigiamą poveikį jos pardavimams ir finansiniams rodikliams pradės daryti tik nuo 2019 metų. Be to, vėliau šiais metais „Audi“ pristatys savo pirmąjį visiškai elektrifikuotą modelį „Audi e-tron“. Jau iki 2025 metų įmonė planuoja gaminti daugiau kaip 20 modelių elektromobilius, kuriems, kaip tikimasi, teks trečdalis visų gamintojos pardavimų. 2017 metais „Audi“ veiklos pelnas, neįskaitant vienkartinių veiksnių, padidėjo 4 proc. iki 5,06 mlrd. eurų, o įplaukos ūgtelėjo 1,4 proc. iki 60,1 mlrd. eurų ir pirmą kartą įmonės istorijoje viršijo 60 mlrd. eurų ribą. „Audi“ automobilių pardavimai paūgėjo 0,6 proc. iki rekordinių 1,878 mln. vienetų.