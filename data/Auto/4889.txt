„Vakarų ekspreso“ žurnalistai patys įsitikino, kad bent kol kas vairuotojo pažymėjimo keitimo procedūra vyksta gana greitai. Iki šiol su seno tipo pažymėjimu vairuojanti žurnalistė į „Regitros“ Klaipėdos filialą ketvirtadienį atvyko 10.45 val. Laukiamajame buvo maždaug 20 laukiančių žmonių, tačiau dalis jų jau buvo atvykę atsiimti naujo pažymėjimo. Pasiėmus taloną paaiškėjo, kad norinčių priduoti dokumentus yra dar aštuoni. Nors vietoje ir fotografuojama, procesas ilgai netruko. Maždaug po 20 minučių atėjo ir mano eilė. Beje, panašu, kad žmonėms šiek tiek stinga informacijos. Mat laukdami eilėje žmonės tarpusavyje tarėsi, ar nereikia iš anksto nueiti į kasą ir dokumentus priduoti jau turint kasos čekį. Viena moteris puolė skambinti vyrui, kuris jau buvo pasikeitęs pažymėjimą – šiam patikinus, kad mokėti iš anksto nereikia, visi nurimo ir laukė toliau. Kita moteris prisipažino į „Regitrą“ atvykstanti jau antrą kartą, mat, pasiėmusi talonėlį, prisiminė neturinti grynųjų, tad važiavo ieškoti bankomato ir grįžo jau su pinigais. Pasirodo, be reikalo varginosi – „Regitros“ kasose galima atsiskaityti ir banko kortele. „Regitros“ darbuotojui reikia pateikti asmens dokumentą, seną vairuotojo pažymėjimą bei sveikatos patikrinimo medicininę pažymą. Vietoje padaroma nuotrauka, greitai užpildomi reikiami dokumentai ir belieka nueiti į kasą sumokėti reikiamą sumą: jei galite laukti pažymėjimo 10 darbo dienų – 14,19 Eur, 3 darbo dienas – 22,88 Eur, o jei norite gauti jį nedelsdami, per 1 darbo dieną – 37,36 Eur. Dar 6,08 Eur prireiks, jei norite, kad pažymėjimas būtų pristatytas pageidaujamu adresu Lietuvoje. Beje, dar 15,50 euro reikia mokėti už sveikatos patikrinimo medicinos pažymą. „Kol kas nestebime didesnio vairuotojų antplūdžio. Dirbame įprastu ritmu. Gal kiti, turintys seno tipo vairuotojų pažymėjimus, jų visai nebekeis, nes, pavyzdžiui, dėl vyresnio amžiaus nebežada vairuoti transporto priemonės“, – situaciją komentavo „Regitros“ Klaipėdos filialo vyr. specialistas Gintautas Nagelė. Pasak jo, paprastai jokių trikdžių keičiant seną vairuotojo pažymėjimą nekyla. Tik esą yra buvę, jog daugiau vairavimo kategorijų turintiems vairuotojams ne visos jos būna pažymėtos medicinos pažymoje, tad tokiais atvejais dar kartą reikia grįžti į medicinos įstaigą. Seno pavyzdžio (neturintys galiojimo datos įrašo) vairuotojo pažymėjimai baigs galioti 2017 m. vasario 3 d.