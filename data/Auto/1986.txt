Aukštesnį salono komforto lygį padėjo pasiekti įvairūs pritaikyti sprendimai: priekinių sėdynių vėdinimo funkcija, galinių sėdynių šildymo funkcija ir automatinė klimato kontrolės sistema, elektra valdomas šildomas priekinis langas ir šildomi ploviklio purkštukai, durelių veidrodėlių nulenkimo važiuojant atbuline eiga funkcija ir naujo dizaino išmanusis raktelis. Pagrindinis veiksnys, lemiantis gerą „Land Cruiser“ pravažumą bekele, yra itin tvirta rėminė kėbulo konstrukcija, kuri tuo pačiu efektyviai izoliuoja saloną nuo pakabos smūgių, kad keleiviai jaustųsi daug komfortiškiau važiuojant sudėtingomis bekelės sąlygomis. Dėl komplektuojamų pagalbinių važiavimo sistemų „Land Cruiser“ yra vienas techniškai pažangiausių, saugiausių ir patogiausių pasaulyje visais ratais varomų automobilių, tikina gamintojai. Modernesnis dizainas Bendras naujojo „Land Cruiser“ ilgis padidėjo 60 mm (iki 4840 mm). Dėl pritaikyto naujo dizaino variklio dangčio su išėma centre pagerėjo matomumas žiūrint žemyn. Pakėlus sparnų viršutinę dalį, vairuotojai gali geriau jausti automobilio gabaritus. Dėl aukščiau išdėstytų radiatoriaus grotelių ir priekinių žibintų patogiau važiuoti bekele. Priekinių žibintų bloke, kurio išskirtiniame korpuse integruoti tolimųjų ir artimųjų šviesų, priekinių posūkio signalų ir dienos šviesos žibintai (DRL), gali būti komplektuojami halogeninės arba LED / halogeninės lemputės (antruoju atveju – su LED dienos šviesų žibintais). Iš naujų galinės dalies elementų minėtini naujo dizaino galiniai žibintai su LED stabdymo šviesomis, mažesnė numerio lentelės rėmo apdailos plokštelė ir naujo dizaino buferis su pakeltu pagrindu išsikišusių kraštų link. Daugiau kokybės salone Naujojo „Land Cruiser“ salonas pasižymi atnaujinto dizaino prietaisų skydeliu ir centrine konsole. Pavarų perjungimo svirtelė, važiavimo režimų ir komforto įrangos valdikliai aiškiai padalyti į atskiras funkcines zonas. Dėl optimizuoto ergonomiško dizaino juos lengva valdyti net sudėtingiausiomis sąlygomis. Nauja centrinė konsolė dabar yra žemesnė. Joje integruotas naujas platesnis 8 colių multimedijos sistemos ekranas, neišsikišantis oro kondicionieriaus valdymo skydelis ir važiavimo valdikliai. Atnaujinto dizaino prietaisų skydelį sudaro keturi matuokliai su metalo blizgesio pagrindu ir poliruotais ciferblatais su pakeltomis skalių žymomis. Tarp matuoklių įrengtas 4,2 colio TFT spalvotas daugiafunkcis ekranas, kuriame pateikiama išsami informacija apie automobilį ir informacinės bei pramoginės sistemos duomenys. Vairas taip pat atnaujintas – dabar jis toks pat, koks montuojamas „Land Cruiser V8“ modeliuose. Į naujojo „Land Cruiser“ salono apdailos asortimentą įtrauktos trys spalvų schemos – „Black“, „Brown / Black“ ir nauja „Premium Beige“. Salono kokybę papildo apdailos variantai – sidabro spalvos šlifuota metalo blizgesio apdaila, panaudota centrinėje konsolėje, ir nauja šviesiai rudos arba tamsiai rudos medienos tekstūros apdaila. Galios agregatai Siūlomas 2,8 l D-4D variklis: 2755 cm³ darbinio tūrio keturių cilindrų su 16 vožtuvų ir DOHC sistema. Jo galia – 130 kW / 177 AG esant 3400 aps./min. Šio variklio, komplektuojamo su šešių pavarų automatine transmisija, maksimalus sukimo momentas siekia 450 Nm esant 1600–2400 aps./min. (komplektuojant su mechanine transmisija – 420 Nm esant 1400–2600 aps./min.). Iki 100 km/val. automobilis su šiuo varikliu pagreitėja per 12,7 sekundės (komplektuojant su mechanine transmisija – per 12,1 sekundės), o jo maksimalus greitis yra 175 km/val. Vidutinės degalų sąnaudos – 7,5 l/100 km, vidutinė CO2 emisija – 197 g/km. Išplėstas saugos įrangos asortimentas Aukštesnio lygio „Land Cruiser“ modeliuose komplektuojama „Toyota Safety Sense“ saugos įranga, kurią sudaro „Pre-Collision“ sistema (PCS) su pėsčiųjų fiksavimo funkcija, adaptyvioji pastovaus greičio palaikymo (ACC), nukrypimo iš važiuojamosios juostos įspėjamoji (LDA) ir automatinė tolimųjų šviesų (AHB) sistemos. Į pagalbinių vairavimo ir saugos sistemų sąrašą įtrauktas ir nematomų zonų monitorius (BMS) bei perspėjimo apie iš galo artėjančias transporto priemones sistema (RCTA), taip pat padangų slėgio kontrolės sistema (TPWS).  Koncepcinis C-HR „Toyota“ Europos dizaino studijos komanda sukūrė koncepcinį „Toyota C-HR Hy-Power“ modelį. Tai nauja visureigio interpretacija, išsiskirianti efektinga išvaizda ir nauju galingesniu hibridiniu galios agregatu. Serijinis modelis įkvėpė „Toyota“ dizainerius ištirti galingesnės hibridinės versijos, įvilktos į dar patrauklesnį rūbą, galimybes. Taip gimė nauja „Toyota C-HR Hy-Power“ koncepcija, debiutuojanti 2017 m. Frankfurto automobilių parodoje. Koncepciniame modelyje panaudota nauja hibridinė sistema, kuri užtikrina didesnę galią ir geresnes eksploatacines charakteristikas, lyginant su dabartiniame „Toyota C-HR“ montuojama 122 AG galios sistema. Ji pristato strategiškai reikšmingos tolesnės pasaulyje lyderiaujančios „Toyota“ technologijos, kuri bus diegiama visuose pagrindiniuose modeliuose, plėtros kryptis. Daugiau informacijos apie šią hibridinės technologijos plėtrą bus pateikta 2018 m. pradžioje. Sportiškasis „Toyota Yaris GRMN“ „Yaris GRMN“ įkvėpimo šaltinis – „Yaris WRC“ automobilis, su kuriuo „Toyota“ sėkmingai grįžo į FIA Pasaulio ralio čempionatą. Sukūrus pirmąją „Yaris GRMN“ koncepciją 2015 m., iškart į „Toyota“ bazę šalia legendinės Niurburgringo trasos Vokietijoje buvo išsiųstas prototipas. Rinktinė „Toyota“ puošybos specialistų iš Europos ir Japonijos grupė ėmėsi automobilio valdymo ir eksploatacinių charakteristikų tobulinimo darbų. Jis buvo išbandytas garsiojoje Niurburgo „Šiaurinės kilpos“ trasoje ir įvairiuose šalia esančiuose keliuose – nuo greitkelių iki siaurų vingiuotų serpantinų. Variklis ir eksploatacinės savybės „Yaris GRMN“ gyvybės šaltinis – 1798 cm3 darbinio tūrio, keturių cilindrų ir 16 vožtuvų variklis su „Magnusson Eaton“ turbokompresoriumi ir pažangia „Dual VVT-i“ kintamojo veikimo įsiurbimo ir išleidimo vožtuvų sistema. Jo suspaudimo laipsnis – 10:1, maksimali galia – 212 AG (156 kW) esant 6800 aps./min., o maksimalus sukimo momentas – 250 Nm esant 5000 aps./min. Su šiuo priekinius ratus varančiu varikliu, komplektuojamu su šešių pavarų mechanine transmisija, automobilis iki 100 km/val. įsibėgėja per 6,3 sekundės. Elektroninio ribotuvo apribotas maksimalus greitis – 230 km/val. Parengto „Yaris GRMN“ masė tėra 1135 kg, todėl jis išsiskiria geriausiu galios ir svorio santykiu klasėje – 535 kg / 1 AG. Važiuoklė ir valdymas „Yaris GRMN“ įrengtas Torsen riboto slydimo diferencialas, kad būtų užtikrintas sklandus galios perdavimas važiuojant. Automobiliui būdinga standesnė važiuoklė. To pasiekta pritaikius šoninį skersinį variklio skyriuje tarp priekinės pakabos atramų ir papildomus tvirtinimo elementus važiuoklės apačioje priekyje ir gale. Dėl trumpesnių spyruoklių automobilis yra labiau prigludęs prie žemės (24 mm žemesnis už standartinį „Yaris“). Spyruoklės komplektuojamos su „Sachs“ sukurtais specialiais aktyviaisiais amortizatoriais ir didesnio skersmens (26 mm) priekiniu stabilizatoriumi. Siekiant suteikti aštrių pojūčių stabdant automobilį, 275 mm skersmens priekiniai diskiniai stabdžiai su grioveliais montuojami su keturių stūmoklių suportais. Gale pritaikyti 278 mm diskai. Suportai yra išskirtinė įranga, nudažyta „Toyota GAZOO Racing“ komandai būdinga balta spalva. Juos galima matyti pro grakščius lengvojo lydinio ratlankių stipinus. 17 colių BBS lengvojo lydinio ratlankiai su daugybe stipinų ne tik mažai sveria – dėl jų kompaktiškumo galima pritaikyti didesnius stabdžius. Su „Bridgestone Potenza RE050“ 205/45 R17 padangomis montuojami ratlankiai yra vienas iš veiksnių, lemiančių ypač tikslų „Yaris GRMN“ valdymą. Efektyvi išmetamųjų dujų sistema Iš pagrindų atnaujinta ir išmetamųjų dujų sistema, kad būtų sumažintas išmetamųjų dujų priešslėgis ir geriau kontroliuojamas teršalų bei triukšmo lygis. Šie patobulinimai padėjo išgauti didesnę variklio galią ir įkvepiantį garsą, sklindantį iš išmetamųjų dujų sistemos. „Yaris GRMN“, kaip ir jo pasaulio ralyje dalyvaujantis giminaitis, sukurtas naudojant naujojo „Yaris“ kėbulo konstrukciją su trejomis durelėmis. Jis išsiskiria unikaliais elementais, tokiais kaip juodas sparno formos galinis aptakas, specialaus dizaino galinis buferis, galinis difuzorius, akytojo tinklelio priekinės grotelės ir centre įrengtas ovalios formos išmetamųjų dujų vamzdis, koks būdingas ir lenktyniniam automobiliui. Salono dizainas Salono įranga dera su pagal specialų užsakymą „Toyota Boshoku“ sukurtomis priekinėmis sportinėmis sėdynėmis, kurios, anot gamintojų, užtikrina geriausią klasėje kūno atramą bei išryškina dinamiškas automobilio savybes. Iš originalių sportinio stiliaus detalių minėtinas variklio užvedimo mygtukas ir mažo skersmens odinis vairas, perimtas iš Toyota „GT86“ kupė ir atitinkamai pritaikytas atsižvelgiant į specialius „Yaris GRMN“ reikalavimus. Automobilyje taip pat komplektuojami aliumininiai sportiniai pedalai, aliumininės apdailos detalės ir unikalus aukštos klasės prietaisų skydelis su TFT ekranu, atspindintis sportinį automobilio charakterį. 2018 m. laidos „Auris“ Frankfurto automobilių parodoje pirmą kartą pristatomi 2018 m. laidos „Toyota Auris“ modelių pakeitimai. Spalvų pasiūlą papildė nauja mėlyna spalva, skirta populiariems „Auris Bi-tone“ modeliams. Į spalvų paletę taip pat bus įtraukta madinga „Manhattan Grey“ spalva su nauju metalo blizgesio atspalviu, kuris yra subtilesnis, sodresnis ir akinančiai neblizga. Ši kėbulo spalva bus siūloma vienspalviams ir dvispalviams „Bi-tone“ modeliams su kontrastingos juodos spalvos elementais, tokiais kaip stogas, ryklio peleko formos antena, galinis aptakas, durelių veidrodėlių korpusas ir priekinės grotelės. Juodi šoniniai slenksčiai bus komplektuojami kaip papildoma įranga, o naujos juodos grotelės bus įtrauktos ir į „Auris Style“ įrangos sąrašą. „Auris Touring Sports Freestyle“ Naują sėkmingo „Auris Touring Sports“ universalo interpretaciją pateikianti „Auris Freestyle“ versija išsiskiria urbanistinio stiliaus detalėmis. Šios specialios laidos modeliui būdingi juodi ratų arkų ir šoniniai gaubtai, taip pat kėbulo dugno apsauga priekyje ir gale su aliuminine apdaila. Ryžtingą charakterį taip pat pabrėžia juodos priekinės grotelės, galiniai tamsinti stiklai, blizgūs sidabro spalvos durelių veidrodėlių gaubtai ir 17 colių penkių dvigubų stipinų lengvojo lydinio ratlankiai su juoda ir sidabro spalvos mechaniniu būdu apdorota apdaila. Kitais aspektais naujasis „Freestyle“ modelis nesiskiria nuo „Auris Touring Sports“: jis siūlo visus privalumus, kokie būdingi šiam universalui, įskaitant hibridinių, benzininių bei dyzelinių galios agregatų asortimentą ir talpią bagažinę, kuri su nulenktomis galinėmis sėdynėmis padidėja iki 1685 litrų – tai ypač aktualu gabenant sportinę ar laisvalaikio įrangą.