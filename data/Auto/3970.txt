Net 11 vairuotojų greitį viršijo daugiau nei 40 km/val. Pasitaikė atvejų, kai prie pėsčiųjų perėjų buvo užfiksuotas didesnis nei 100 km/val. važiavimo greitis. Trečdalis visų nustatytų nusižengimų, kai vairuotojai važiavo didesniu, nei 80 km/val. (leidžiamas 50 km/val.) greičiu. Pėsčiųjų daromi nusižengimai taip pat neliko nepastebėti - šio reido metu asmenims, kurie kirto važiuojamąją dalį neleistinose vietose, ėjo per gatvę degant draudžiamam šviesoforo signalui, tamsoje nesegėjo atšvaitų ir nedėvėjo rūbų su šviesą atspindinčiais elementais, pareigūnai surašė 12 administracinių nusižengimų protokolų. Pareigūnai pažymi, kad beatodairiškas leistino greičio viršijimas prie pėsčiųjų perėjų padidina tragiškų eismo įvykių riziką. Šiais metais šalies keliuose įvyko net 102 užvažiavimai ant pėsčiųjų, šių eismo įvykių metu 8 pėstieji žuvo. 57 žmonės patyrė įvairius sužalojimus, kuomet buvo partrenkti pėsčiųjų perėjose. Tokiuose įvykiuose šiemet žuvo dvi garbaus amžiaus pėsčiosios - sausio 25 d. Vilkaviškyje buvo partrenkta 74 m. moteris, vasario 4 d. Radviliškyje buvo partrenkta 80 m. moteris. Praėjusiais, 2016-aisiais metais šalies keliuose netekome 69 pėsčiųjų gyvybių. Lietuvos kelių policijos tarnyba informuoja, kad leistino greičio kontrolės priemonės bus organizuojamos ir ateityje, įvairiuose mūsų šalies miestuose, didžiausią dėmesį atkreipiant į pavojingas ir avaringas gatves ir pėsčiųjų perėjas.