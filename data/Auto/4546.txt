Apie tai leidiniui „Automotive News“ pasakojo regiono vadovas Jeanas-Marcas Strengas, atskleidęs, kad per pirmuosius dešimt šių metų mėnesių „Honda“ pardavimai Europos Sąjungoje jau pašoko net 25 procentais. Tačiau šie skaičiai kompanijos atstovų dar nedžiugina. 2007-ais metais „Honda“ pardavimai Europoje pasiekė 300 tūkst. automobilių, kai pernai – jau tik 132 tūkst. 640 vnt. Šiemet, anot J. M. Strengo, pardavimai turėtų siekti 160 tūkst. automobilių. „Per ateinančius dvejus trejus metus tikimės pasiekti 200 tūkst. vienetų pardavimus. Prie to turėtų smarkiai prisidėti naujos kartos „Civic“. Tikimės, kad jo pardavimai Europoje pakils nuo 30 iki 50 tūkst. vienetų per metus“, – atskleidė regiono vadovas.  Senojo žemyno šalims dešimtosios kartos „Honda Civic“, kuris buvo pristatytas rudenį parodoje Paryžiuje, bus gaminamas Jungtinės Karalystės mieste Svindone. Būtent JK rinkoje „Honda“ tikisi parduoti apie ketvirtadalį šių modelių. Dar apie 50 tūkst. „Civic“ per metus bus eksportuojama į JAV. Anot J. M. Strengo, kompanija planuoja išlaikyti tokias pardavimų apimtis. „Geriau turėti tvarų, pelningą verslą nei tiesiog vaikytis kažkokių apimčių vien dėl gražių skaičių. Manau, kad mes pasiekėme tą tašką, kuriame skaičių vaikymasis neturi prasmės“, – kalbėjo specialistas.