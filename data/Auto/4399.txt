Visą šių metų sezoną D. Jociui teko petys į petį lenktyniauti su Benediktu Vanagu ir Vaidotu Žala. Su Vaidotu jis lenktyniavo vienoje komandoje, jų ralio techniką aptarnavo tie patys mechanikai. O Benediktą ralio finiše nuo D. Jociaus dažnai skyrė vos kelios sekundės. „Sirgsiu už visus tris ekipažus vienodai, neišskirdamas nei vieno. Galbūt Antaną Juknevičių pažįstu mažiausiai, bet man tikrai patinka šis, galima sakyti, Dakaro „pankų“ ekipažas. O žinant Antano patirtį lenktyniaujant kopose, dykumos greičio ruožuose jis gali būti labai greitas“, – sako D. Jocius. V. Žala, anot D. Jociaus, šiemet Lietuvos ralio trasose buvo velniškai greitas ir labai sunku bet kuriam iš lenktynininkų jam pasipriešinti. Žinoma, Dakare jis neturi technikos pranašumo, bet kai kuriuose greičio ruožuose gali nustebinti ne vieną ir jeigu jam pavyks finišuoti, savo klasėje jis tikrai bus tarp lyderių. Iš B. Vanago ne tik D. Jocius, bet ir visa Lietuva laukia puikaus rezultato. Jo komandos profesionalumas, turima technika ir paties Benedikto sportinė forma leidžia tikėtis puikaus rezultato. „Manau, kad šiemet Benediktas gali mesti pirštinę bet kuriam priešininkui, todėl manau, kad jo užsispyrimas ir įdirbis šiemet turi duoti dividendų. Jis aplink save subūrė geriausius savo srities specialistus ir šiais metais Benediktui visiškai realu prasibrauti į greičiausiųjų dvidešimtuką, o gal ir dar aukščiau. Jis tikrai to nusipelnė“, – sako D. Jocius. „Žinoma, rezultatus pamatysime tik visiems kirtus finišo liniją, bet asmeniškai aš linkiu šiemet visiems laimėti savo Dakarą!“ – sako D. Jocius.