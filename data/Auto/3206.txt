Apie tokias, dirbtinai keliamas avarines situacijas, policijos komisariatų koridoriuose netgi sklando anekdotai. Štai, vienas iš jų: – Kokia tavo profesija? – Pusę metų dirbau žiedinėje sankryžoje. Pristabdinėjau. – Ir kaip sekėsi? – Lyg ir viskas buvo neblogai, kol nepristabžiau BMW vairuotojui. Juokas juokais, tačiau gatvėse iš tiesų pasitaiko nesąžiningų ir pasipelnyti siekiančių vairuotojų. Galbūt kartais jie naudojasi kitų eismo dalyvių žioplumu, tačiau tyčia kelti avarines situacijas – rimtas nusižengimas. Bet kokiu atveju, realiai nubausti nesąžiningai besielgiančius vairuotojus gana sunku. „Vienareikšmiškai – tai įrodyti sudėtinga, nes iš esmės tai sudėtinga situacija. Jei kas nori užkišti ar kelia avarinę situaciją sudėtinga pasakyti, tyčia ar netyčia. Tai nėra standartinė situacija“, – DELFI teigia Kauno policijos vadovas Darius Žukauskas. Ginčytinos situacijos keliuose yra viena iš tų priežasčių, dėl kurių vairuotojai ginkluojasi vaizdo registratoriais. „Jei yra vaizdo registratorius, tai medžiagą per e-policiją reikėtų perduoti pareigūnams. Tuomet policija vertins, nes už avarinių situacijų sukėlimą yra numatyta atsakomybė“, – sako D. Žukauskas. „Pastebėjome, kad registratorius vairuotojai perka būtent dėl tyčinių kitų vairuotojų veiksmų. Tokią priežastį nurodo gana dažnas pirkėjas. Be to, vaizdo įrašas yra kaip elektroninis liudininkas – turint įrašą neįmanoma įrodyti naudingų sau aplinkybių, kurių net nebuvo. Tokiu atveju nepadės ir įtakingi draugai atitinkamose institucijose. Žmonės turi karčios patirties po eismo įvykių, kai būna apkaltinti, nors iš tiesų nieko neleistino nepadarė“, – sako įmonės „GPS meistras“ vadovas Ričardas Pūkas.