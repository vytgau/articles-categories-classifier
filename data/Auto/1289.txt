PSA, kuri minėtą sandorį užbaigė liepos pabaigoje, anksčiau lapkritį sakė, kad kur kas greičiau negu planavo bus priversta perkelti „Opel“ modelius ant savo pačios, kur kas taupiau degalus naudojančios platformos, kad iki 2020-2021 metų, kai Europos Sąjunga (ES) įves griežtesnius apribojimus ir kur kas didesnes baudas, sumažintų anglies dvideginio emisijas, rašo autoblog.com. Prancūzų gamintoja pardavėjai GM pareiškė, kad pastaroji jai yra skolinga daugiau kaip pusę milijardo eurų, ir ketina iškelti jai bylą už tai, kad buvo suklaidinta dėl „Opel“ emisijų strategijos, teigė du asmenys, susipažinę su šiuo atveju. Pasak vieno iš jų, PSA siekia susigrąžinti 600-800 mln. eurų. Abi bendrovės jau aptarė nusiskundimus, kurių turi PSA, dar neiškėlusi oficialios bylos, sakė abiem gamintojoms artimi šaltiniai. „Mes neturime informacijos apie jokį PSA iškeltą ieškinį, susijusį su būsimais CO2 tikslais, ir negalime spekuliuoti klausimais, kurie kilo ne mums“, – teigė GM atstovas spaudai Davidas Caldwellas. Jis atsisakė nurodyti, ar buvo diskutuojama apie „Opel“ emisijas. „PSA ėmėsi stambaus ir kruopštaus proceso, į kurį įtraukė savo darbuotojus, ekspertus ir teisininkus, – sakė D. Caldwellas. – Mes suteikėme jiems svarbios informacijos.“