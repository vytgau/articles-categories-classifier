Rezultatai akivaizdūs – paskelbus apie akcijos pradžią pažeidėjų motociklininkų skaičius krito iki... nulio. Keis 10 proc. matuoklių nustatymus Kaip informavo Lietuvos automobilių kelių direkcija (LAKD), pagal stacionarių greičio matavimo prietaisų, fiksuojančių transporto priemones viršijančias greitį, paslaugų sutartį, kiekvienais metais iki 10 proc. esamų stacionarių greičio matavimo įrenginių vietos gali būti keičiamos atsižvelgiant į jų efektyvumą. „Šiais metais buvo įvardintas poreikis, kad esami stacionarūs greičio matuokliai fiksuotų tiek artėjančias, tiek ir tolstančias transporto priemones – pagrinde tai dėl motociklininkų. Todėl, atsižvelgiant į tai, jau šiemet dalyje stacionarių greičio matuoklių (iš tų 10 proc. perkeliamų) bus įjungtas funkcionalumas fiksuoti ir tolstančias transporto priemones“, – sako LAKD atstovas Laurynas Slapšys.  Rezultatai akivaizdūs DELFI rašė, kad LAKD birželį pradėjo vykdyti greičio matuoklių eksperimentą, kurio metu penki greičio radarai Lietuvoje turėjo matuoti tiek atvažiuojančių, tiek nuvažiuojančių transporto priemonių greitį. Tiesa, techninės sąlygos lėmė, kad kol kas nuvažiuojančias transporto priemones fiksuoja vienintelis greičio matuoklis kelyje A1, ties Gariūnais. Dar keturi radarai bus perprogramuoti artimiausiu metu. Tačiau gavus ir vienintelio radaro duomenis akivaizdu, kad išgirdę apie pokyčius labiausiai sukluso motociklų vairuotojai. „Nuo liepos 1 dienos, kol kas 1 stacionarus greičio matuoklis fiksuoja nuvažiuojančias transporto priemones. Nuo liepos 1 d. iki šiandien šis matuoklis užfiksavo 364 greičio viršijimo atvejus ir labai džiugu, kad nė vieno motociklo“, – DELFI teigė Lietuvos kelių policijos tarnybos Administracinės veiklos ir eismo priežiūros skyriaus greičio matavimo sistemų administravimo grupės vyresnioji specialistė Stasė Stankevičienė. Palyginus ankstesnius šio radaro duomenis matomi akivaizdūs skirtumai. 2017 m. gegužės mėnesį tas pats matuoklis fiksuodamas artėjančias transporto priemones iš viso užfiksavo 414 greičio viršijimo atvejų, iš jų buvo užfiksuoti net 156 motociklai. 2017 m. balandžio mėnesį buvo užfiksuota 206 greičio viršijimo atvejai, iš jų 50 motociklų. „Ateityje planuojama daugiau stacionarių greičio matuoklių, kurie fiksuos tolstančias transporto priemones. Be to visi mobilūs greičio matuokliai, kurie įrengti tarnybiniuose automobiliuose, fiksuoja ir tolstančias ir artėjančias transporto priemones“, – teigia S. Stankevičienė.