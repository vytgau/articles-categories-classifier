Vienas jų neblaivus sustabdytas Alytuje, kiti du sulaikyti Prienų ir Varėnos rajonuose. Pirmadienį, apie 16 val. 50 min., Varėnos rajone, Giraitės kaime, policijos pareigūnams įkliuvo neblaivus 22 metų „Audi A4“ transporto priemonės vairuotojas, įpūtęs 2,34 promilės alkoholio. Tą pačią dieną, apie 17 val. 40 min., Prienų rajone, Išlaužo kaime, sustabdytas neblaivus ir neturintis teisės vairuoti 47 metų „Audi A4“ automobilio vairuotojas. Jam nustatytas 2,46 promilės girtumas. Vyriškis buvo sulaikytas ir uždarytas į areštinę. Be girtų vairuotojų neapsieita ir Alytuje. Jiezno gatvėje, apie 18 val. 20 min. įkliuvo „Volkswagen Passat“ automobilį vairavęs 34 metų vyras. Jam nustatytas 2,51 promilės girtumas. Tai, kad nuo šių metų sausio 1 d. visiems vairuotojams, kuriems nustatytas daugiau kaip 1,5 promilės girtumas, bus taikoma baudžiamoji atsakomybė, regis, sėsti prie vairo pavartojus alkoholio, atgrasina ne visus. „Kalbant apie neblaivius vairuotojus, matant, kas vairuoja ir įkliūva pareigūnams, matyti, kad tai ta visuomenės dalis, kuri vienaip ar kitaip linkusi nusižengti. Pasitaiko, kad per savaitę tas pats asmuo neblaivus prie vairo sulaikomas net du kartus – toks atvejis pasitaikė sausio mėnesį. Manau, kad tokiems vairuotojams jokie draudimai baimės nekelia, nes jiems paprasčiausiai trūksta atsakomybės. Jie bet kokiu atveju darytų pažeidimus. Aišku, yra ir ta visuomenės dalis, kuri į draudimus dėmesį atkreipia ir pažeidimus daryti nustoja, bet likusi dalis, kaip rodo praktika, nepaiso nieko“, – situaciją komentavo Alytaus apskrities vyriausiojo policijos komisariato Komunikacijos grupės vyriausioji specialistė Kristina Janulevičienė.