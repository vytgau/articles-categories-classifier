„Buvo ilga kelionė. Mes ką tik atvažiavom ir už dviejų valandų vėl važiuojam“, – 1 val. nakties Peru laiku (8 val. Lietuvos laiku) pranešė komandos „Perkūnas Team“ vadovas Carlosas Brebbia. Pasak jo, penktojo etapo greičio ruožas buvo techniškai labai sudėtingas. Jei organizatoriai automobilių pilotams šiek tiek sutrumpino distanciją, tai motociklininkams teko išragauti visą Dakaro smėlį su kaupu, rašoma komandos pranešime. „Visą dieną pūtė gana stiprus vėjas. Balys važiavo neblogai, bet susikaupė nuovargis. Pora kartų jis pametė trasą ir prarado daug brangaus laiko, – kalbėjo C. Brebbia. – Pasitaręs kartu su kitais sportininkais jis nusprendė nerizikuoti ir taupyti jėgas.“ Pašnekovo teigimu, B. Bardausko tikslas šiame Dakaro ralyje nesikeičia. „Finišuoti ir surinkti kuo daugiau informacijos, todėl kartais tenka priimti ir tokius sprendimus“, – paaiškino C. Brebbia. Iki šiol Dakaro ralį sėkmingai yra įveikę tik du Lietuvos motociklininkai. 2009 m. jame finišavo Mindaugas Slapšys, bendroje įskaitoje užėmęs 99 vietą. 2012 m. ralio finišą pasiekė ir Gintautas Igaris, motociklininkų klasėje užėmęs 81 vietą iš 93 finišavusiųjų. „Perkūnas Team“ komandos vadovas C. Brebbia pateikia ir šeštojo etapo analizę. 6 etapas. Aukštyn, vis aukštyn Sausio 11 d. (ketvirtadienis). AREKIPA – LA PASAS, 758 km (GR: 313 km) Dakaras atsisveikina su Peru ir dykumomis. Dabar išbandymai laukia aukštikalnėse. Greičio ruožai neleis sportininkams pasigrožėti kelyje pasitaikysiančiais nuostabaus grožio ežerais, nes trasą sudarys ne smėlio kopos, o kietas gruntas ir žvyrkeliai. Šiame etape klasikinio ralio specialistai turės proga atsigriebti. Tiesa, didesnis greitis, lenkimai ir blogesnis matomumas dėl dulkių daug kam gali sugadinti nuotaiką. Dalis trasos drieksis palei Titikakos ežerą. Sportininkams teks maksimaliai greitai prisitaikyti prie Bolivijos aukštikalnių. Šiame etape kai kurios lenktynių atkarpos bus įrengtos daugiau kaip 4 km aukštyje. Nedidelė paguoda tai, jog kitą dieną nereikės lenktyniauti.