Patys aistringiausi automobilių kultūros mėgėjai jau seniai pastebėjo, kad „Mazda“ yra ypatinga automobilių gamintoja. Ši kompanija nesivaiko madų - nesuskubo masiškai diegti turbokompresorių, hibridinių jėgainių ir savo sportiniams automobiliams suteikti kuo daugiau galios. „Mazda“ pati kuria madas ir dažnai demonstruoja drąsą - kadaise pasauliui įrodė, kad sportiniai automobiliai neprivalo būti dideli ir turėti daug arklio galių, išbandė masinės gamybos rotorinius variklius ir kūrė įspūdingas koncepcijas. Dabar atėjo laikas atnaujinti „Skyactiv“ variklių technologiją. „Skyactiv“ varikliai yra kuriami taip, kad būtų kuo ekologiškesni ir ekonomiškesni. Stengiamasi pagerinti mechanizmų efektyvumą be turbinos naudojimo - kompanija šio įrenginio nemėgsta. Žinoma, „Mazda“ neišvengia ir turbokompresorių, bet išbando ir visas kitas technologijas. Visgi, galimybės ir toliau gerinti įprasto variklio efektyvumą greitai senka, dėl to daugelis gamintojų po truputį juda hibridinių ar pilnai elektrinių agregatų link. Tik ne „Mazda“ - ši kompanija nusprendė sukurti benzininį variklį be uždegimo žvakių. Tikriausiai jums yra tekę girdėti apie vidaus degimo variklius be uždegimo žvakių - taip veikia daugybė dyzelinių variklių. Tiesa, dyzelinių variklių atveju į degimo kamerą iš pradžių įsiurbiamas oras, jis suspaudžiamas, o tada įpurškiamas dyzelinas. Benzininis variklis, apie kurį kalba „Mazda“, turės kiek kitokią sistemą - benzinas ir oras į degimo kamerą pateks ir bus suslėgti kartu. Visgi, nepaisant visos eilės gamintojų, kurie stengėsi sukurti benzininį variklį be žvakių, tokio agregato savo gamoje nesiūlo jokia gerai žinoma markė.  Pati technologija yra gana sudėtinga - benzino ir oro mišinys turėtų būti uždegamas vien slėgio pagalba. Tai, „Mazda“ teigimu, sumažins degalų sąnaudas bei padidins variklio galią. Ne vienas inžinierius teigia, kad varikliai su šia technologija yra patys efektyviausi. Su panašia technologija savo laiku eksperimentavo tokios kompanijos kaip „General Motors“, „Volkswagen“ ir „Mercedes-Benz“, bet visos jos nusprendė, kad kiti sprendimai yra priimtimesni gamybos atžvilgiu. Visgi, „Mazda“ yra užtikrinta, kad jai šį tikslą pavyks pasiekti ir jis būtinai pasiteisins. Kompanija skaičiuoja, kad sukurti benzininį variklį be uždegimo žvakių kainuos daug pigiau nei elektromobilį. Ir galutinis produktas bus pigesnis ir ekologiškas. Iš tikrųjų, „Mazda“ yra palyginti nedidelis automobilių gamintojas, todėl didelių investicijų į elektromobilius net neplanuoja - tam pasitelks partnerystę su „Toyota“ ir elektromobilį pristatys 2019 metais. Tuo tarpu benzininis variklis be uždegimo žvakių pasirodys jau kitąmet. Iš pradžių jis bus sumontuotas „Mazda3“, o vėliau ir kituose modeliuose. Regis, tokios kompanijos kaip „Mazda“ stengiasi įrodyti, kad vidaus degimo variklį galima pritaikyti ateities poreikiams. Jis tikrai neketina ramiai išeiti į istorijos puslapius, užleisdamas vietą kol kas dar brangiems elektromobiliams.