Kaip DELFI jau rašė, šeštadienį – pirmąją varžybų dieną – „Super 1600“ klasėje startuojantys Kasparas Navickas bei Rokas Baciuška dominavo trasoje ir kvalifikacinių taškų maksimumo nesusirinko tik todėl, kad skirtingų pogrupių dalyviams teko važiuoti smarkiai besiskiriančiomis sąlygomis: vieni lėkė sausa trasa, o kiti – tarp jų ir mūsiškiai – prapliupus rudeniškai liūčiai. Nepaisant to, abu lietuviai pusfinalį pasiekė demonstruodami geriausią įmanomą tempą ir pavyzdinius taktinės kovos (ralio kroso varžybose privaloma apvažiuoti į vadinamąjį „džiokerio“ ratą, atsieinantį papildomas 2-3 sekundes; kai varžovai juda panašiu tempu, sprendimas kada atlikti šią prievolę gali padėti laimėti arba nublokšti į rikiuotės galą) ėjimus. Deja, pirmajame pusfinalyje greta vienas kito startavę Kasparas su Roku įsivėlė į tarpusavio grumtynes dėl geresnės pozicijos pirmajame posūkyje. Keleto iš pažiūros nedidelių kontaktų automobilių šonais pakako, kad būtų nuskeltas ketvirtadalis K. Navicko „Škoda Fabia R5“ priekinio dešinio ratlankio išorinės briaunos. Dėl šios priežasties įveikus gal trečdalį trasos tauragiškio bolido padanga nusimontavo ir jis buvo priverstas sustoti. Savo ruoštu R. Baciuška visuose trasos sektoriuose buvo greitesnis už konkurentus ir beveik trimis sekundėmis aplenkė antroje vietoje finišavusį latvį Artį Baumanį ir užtikrintai pateko į finalą.  Po šio incidento abiejų Lietuvos komandų sirgaliai akivaizdžiai buvo gerokai sutrikę, nes jei tik vaikinukai būtų šiek tiek kokybiškiau komunikavę ir bent minimaliai derinę savo veiksmus, neabejotinai į finalą būtų patekę abu. Beje, prieš porą savaičių R. Baciuška Prancūzijoje vykusio ERX etapo varžybose taip pat balansavo ant „pražangos ribos“ ir finale už kontaktą su varžovu gavo baudą. Dėl jos trečias finišo liniją kirtęs Rokas smuktelėjo į šeštąją vietą. Finale Rygoje R. Baciuška su emocijomis susitvarkė puikiai ir po atkaklios kovos viso labo 0,7 sekundės nusileido savo komandos (Rokas startuoja po „Volland Racing“ iš Vokietijos vėliava) draugui, vengrui Krisztianiui Szabo, važiuojančiam identiška „Škoda Fabia R5“. Trečias šįkart liko suomis Jussi-Petteri Leppihalme su „Renault Twingo“. K. Navickas pagal savaitgalį uždirbtus taškus užėmė 5-ą vietą. Gerokai mažiau intrigos buvo „Supercar ERX“ klasės finale. Švedas Antonas Marklunas su „Volkswagen RX Polo“ čia atrodė taip, tarsi baseiną skrostų mūvėdamas plaukmenis, o varžovai – buksyruodami krovininę baržą. Apskritai „Volkswagen“ dominavimas tiek ERX, tiek „World RX“ trasose toks ryškus, kad kai kurie automobilių sporto apžvalgininkai jau pradeda bambėti dėl žudomos intrigos. Pasaulio ralio čempionate iki praėjusių metų dominavusi „Volkswagen“ komanda tą patį automobilį (vienintelis skirtumas – įmontuotas 2.0 litrų darbinio tūrio variklis) komandiravę į ralio kroso trasas, paprastai varžovams leidžia grumtis tik dėl antrosios vietos. Šįkart finalo scenarijus taip pat klostėsi būtent taip – 29 metų švedas Johanas Kristofferssonas visus 6 ratus įveikė varžovus stebėdamas pro galinio vaizdo veidrodėlius. Beje, teoriškai gausiai Bikerniekuose susirinkę automobilių sporto gerbėjai iš Lietuvos turėjo sirgti būtent už šį vyruką, nes jo techniką prižiūri vienas talentingiausių mūsų šalies mechanikų – Vytautas Obuolevičius. Antrasis „World RX“ finale liko kitas švedas Matiassas Ekstromas su „Audi S1 RX Quattro“, o trečias – ralio genijus Sebastianas Loebas su „Peugeot 208 WRX“, Rygoje triumfavęs pernai. Ingtrigą svarbiausiame važiavime kiek sumenkino antrojo pusfinalio starte įvykęs incidentas pirmajame posūkyje, kai į nevaldomai slystantį Petterio Solbergo „Volkswagen RX Polo“ rėžėsi Janis Baumanis. Norvegas liko stovėti pirmajame posūkyje, o teisėjai išsitraukė raudonas vėliavas ir sustabdė lenktynes. Atskubėję medikai geras 20 minučių dirbo prie P. Solbergo, vaizdą nuo žiūrovų akių paslėpę širmomis. Tai buvo pasėję nerimo sausakimšose tribūnose, kad sportininkai nutiko kažkas rimto. Po tyrimų Rygos ligoninėje paaiškėjo, kad incidento metu P. Solbergui lūžo raktikaulis, tačiau kitokių traumų jis nepatyrė.