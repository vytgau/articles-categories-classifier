Lietuvos sportininkų techniką vežantis konvojus sudarytas iš Dakarą įveikusio techninio palaikymo sunkvežimio ir dviejų lenktyninių bolidų vidurio Azijos link pajudėjo šį savaitgalį, itin sklandžiai kirto Rusijos sieną ir ketvirtadienį pasieks Aktau miestą. „Tie, kam yra tekę kirsti Rusijos sieną vežant tokius krovinius, supras, jog sklandžiai ir sparčiai ją įveikti – didžiulis pasiekimas. Štai „Overdrive“ komanda kelias dienas su visa technika buvo įstrigusi pasienyje, taigi mes praslydome labai lengvai“, – džiaugėsi A. Juknevičius. „Patys į Aktau skrisime ketvirtadienį, o jau penktadienį laukia techninės ir administracinės komisijos. Reikalavimai čia kiek skiriasi – pagal naują FIA pasaulio „Cross-Country“ taurės reglamentą negalėsime naudoti aviacinio kuro, kuriuo varomas mūsų automobilis. Taigi „RaceTech“ specialistai dar Vilniuje perprogramavo kompiuterį ir pritaikė automobilį 98 oktano benzinui. Bus įdomu, kokią įtaką tai realiai darys „Overdrive Hilux“ galiai ir greičiui.“ Gegužės 20-27 dienomis vyksiančiose varžybose lietuviškasis „CRAFT Bearings“ ekipažas startuos 210-uoju numeriu, o prie starto linijos Kazachstane iš viso stos apie 50 komandų, 25 iš jų kausis FIA įskaitoje. Tarp dalyvių gausu arabų kraštų lenktynininkų: pernykštis pasaulio čempionas Nasseras Al-Atiyah, Saudo Arabijos ralio žvaigždė Yazeedas Al Rajhis, katarietis Muhamedas Abu-Issa ir kiti garsiausi FIA tauės pilotai olandas Erikas Van Loonas, čekas Miroslavas Zapletalis, lenkai Jakubas Przygonskis, Aronas Domzala bei kiti. Dalyvių tarpe – šeši „Overdrive Hilux“ ir 3 „Mini“ bolidai.  Kazachstano ralis – ilgiausias FIA pasaulio „Cross-Country“ ralio taurės etapas, kurio metu lenktynininkai įveiks daugiau nei 2500 km. Šiam etapui kartu su Abu Dabyje vykstančiomis varžybomis suteiktas didžiausias sunkumo koeficientas – 2, kuris reiškia, jog čia surinkti taškai dvigubinasi bendrojoje įskaitoje. Varžybas sudarys 6 greičio ruožai išdėstyti Mangystau regione. Praėjusiais metais šiose varžybose A. Juknevičius standartiniu automobiliu užėmė 1-ą vietą T2 klasėje, bei 3-ią bendrojoje įskaitoje. Jo ir D. Vaičiulio ekipažas šiemet pagerino Baltijos šalių automobilių lenktynininkų Dakaro ralio rekordą – užėmė 21-ą vietą bendrojoje įskaitoje.