„Trečia Dakaro diena. Benedikto ir Sebastiano bolidas susidūrė su techniniais nesklandumais. 30 kilometrų nuo starto dėl sankabos išminamo guolio gedimo nustojo veikti ir sankaba. „GeneralFinancing team Pitlane“ ekipažas buvo priverstas stoti trasoje ir nuiminėti greičio dėžę. Remonto metu užėjo smėlio audra, po jos – milžiniška liūtis. Apie 22 valandą Argentinos laiku sutvarkius automobilį prieš tai kalnų trasoje buviusios išdžiuvusios upių vagos tapo nepervažiuojamomis upėmis. Per likusias 6 valandas pagal taisyklių reikalavimus tokiomis sąlygomis trasos įveikti nebuvo įmanoma, todėl ekipažui neliko kito sprendimo, kaip vykti į bivaką neįveikus trasos. Galimai tai gali reikšti pasitraukimą iš lenktynių“, – buvo rašoma lenktynininko profilyje. Daugiau apie permainingą trečiąjį etapą ir jo peripetijas skaitykite čia. B. Vanago gerbėjų nedžiugino ir kitos žinios. Apie 9.30 Lietuvos laiku savo feisbuko paskyroje S. Rozwadowskis pasidalino informacija, kad ekipažui teliko 100 kilometrų iki bivuako, tačiau jie jau viršijo leistino vėlavimo limitą, todėl organizatoriai grečiausiai nesuteiks teisės varžytis lenktynėse toliau.  Atnaujinta 13.28 val. Likus keliolikai minučių iki vienuoliktos valandos Lietuvos laiku „GeneralFinancing team Pitlane“ bolidas pagaliau pasiekė Dakaro stovyklą. Viltis ruseno iki galutinio sprendimo, tačiau jis buvo negailestingas: ekipos nariams pranešta, kad varžytis lenktynėse jie toliau negali. Nei B. Vanagas, nei V. Žala lenktynių organizatorių po trečiojo etapo neklasifikuoti konkrečioje pozicijoje, tačiau jiems buvo suteikti laikai ketvirtadienio startui. Pagal juos B. Vanagas ketvirtąjį etapą turėjo pradėti iš 54-osios pozicijos 15.05 val. Lietuvos laiku, o V. Žala - 15:13:30 iš 69-osios vietos. Apie 12 Lietuvos laiku pagaliau pasigirdo pirmosios žinios iš „Agrorodeo“ komandos. Beveik parą „be ryšio“ buvę vaikinai pranešė, kad bando suspėti į varžybų karavaną. Vis dėlto, jų likimas dar irgi neaiškus. Antanas Juknevičius ketvirtadienį lenktynes pradeda 22-as, 14.44 val. Varžybas turėtų tęsti 76 automobilių ekipažai. Tikslus jų skaičius paaiškės prieš pat startą, kuris automobiliams numatytas 13.55 val. mūsų šalies laiku. Papildyta 14.40 val. Neprofesionalu būti nusivylusiu Šiek tiek atslūgus įtampai, B. Vanagas savo feisbuko paskyroje prisipažino, kad ekipa traukiasi iš varžybų, ir papasakojo, kodėl taip nutiko. Tuo pačiu sportininkas paneigė bekylančias diskusijas, kad jis pats galėjo lemti tą gedimą. „Noriu, kad būtumet pirmieji tai sužinoję. MES TRAUKIAMĖS iš 2017 DAKARO. Pirma mintis, kurią prisiminaiu kai priemėme šį sprendimą, Ministro Lino Linkevičiaus per BBC laidą „Hard Talk“ pasakyta frazė: „IT‘S NOT PROFESSIONAL TO BE DISAPPOINTED“ :) (išvertus: „Neprofesionalu būti nusivylusiu„)“, – feisbuke rašo B. Vanagas. „STAGE 3. Kad trečia diena bus įdomi žinojome iš anksto. Tačiau ne tokia, kokią patyrėme mes. NUSITEIKIMAS. Startavome su nusiteikimu: lenktyniauti tiksliai, bet greitai. Starto pozicija užsitarnavome tikrai neblogą – tarp varžovų 2 minučių intervalas. Priekyje stovintys varžovai matydami mūsų greitį, patys atėjo pasakyti, kad išgirdus signalą iškart pasitrauks. Pozityvu ir garbinga iš Jų pusės. TRASA. Pirma greičio ruožo dalis buvo tikrai sunki automobiliui, daug akmenu, dirvožemio išgraužų, klampaus smėlio. GEDIMAS. Nuvažiavus apie 20 km pradėjau jausti, kad pradeda buksuoti sankaba. Keistas jausmas, ypač žinant, kad nauja sankaba įdėta prieš lenktynes, turėtų atlaikyti visą Dakarą. Saugumo sumetimais mes keičiame ją per poilsio dieną. Turėtumėte žinoti, kad greičio ruože sankaba veikia nuolatos, bėgius jungiame be sankabos. Tad sudeginti jos pats neturėjau šansų. Sumažinau tempą, važiavau žemesniais bėgiais. Tai nepadėjo. dar po 10 kilometrų sustojome be tolimesnio šanso net pajudėti iš vietos. GEDIMO ŠALINIMAS. Pradžioje reikėjo diagnozuoti gedimą. Radome ant apsaugos ties sanklaba išbėgusį skystį. Tai reiškė, kad didžiausia tikimybė jog sugedo išminimo guolis, iš paskos nusinešdamas ir sankabą. Vienintelis sprendimas tokiu atveju žinant, kokia laukia tolimesnė trasa, sanlabos keitimas. Tai reiškia ir greičių dėžės nuėmimą. Lauko salygomis tai didelis iššūkis. Su Toyota gamyklinės komandos vadaviete suterėme, kad Jų techninės pagalbos sunkvežimis trasoje paliks mums reikalingas detales bei pusvalandį padės tvarkytis prie automobilio. Kilnus sprendimas iš Jų pusės. Ačiū. GAMTA ir TRASOS ĮVEIKIMO GALIMYBĖS. Remontą baigėme 22 val. Jau buvo tamsu. Remontuojantis mus užklupo didžiulė smėlio audra perėjusi į liūtį. Pagal varžybų reglamentą turėjome įveikę trasą pasirodyti valandą prieš pirmo automobilių startą. Tai reikškė, kad tam padaryti turėjome 8 valandas. Tačiau po liūties per porą valandų susiakumuliavęs vanduo išdžiuvusias upių vagas, kuriomis turėjome važiuoti pavertė dažnai iki 1.5 metrų gylio kunkuliuojančiomis upėmis. Turint galvoje, kad naktį nėra maomumo tapo aišku, kad per šį laiką įveikti distancijos neturime net teorinės galimybės. Pasitarę su Sebastianu priemėme nelengvą sprendimą rasti kelią į bivuaką. Nors esame irašyti į šiandienos starto tvarką, žinome taisykles ir jas gerbiame. Šiuo metu planuojamės artimiausios savaitės planą ir akumuliuojame jėgas ateities startams“, – savo pasakojimą pabaigė B. Vanagas, kuris prieš pradėdamas trečiąjį etapą važiavo aukščiausiai iš lietuvių, 16-oje bendrosios įskaitos pozicijoje.