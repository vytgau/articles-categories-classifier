Kaip teigiama pranešime žiniasklaidai, pirmo šio ciklo etapo varžybos vyko dar gruodžio 17-ą dieną Vilniuje, antrojo – sausio 14 dieną Elektrėnuose, trečiojo – sausio 28 dieną Smalininkuose. Po 4-ojo etapo savaitgalio Anykščiuose sportininkams dar liks vieno žiemos sezono lenktynės Aukštadvaryje. Tačiau, nors „LKF Žiemos taurės“ lenktynių sezonas jau perkopė į antrą pusę, išlieka didelė intriga – dėl permainingų oro sąlygų lenktynių lyderiai keitėsi kiekviename etape, tik „Mikro“ klasėje važiuojantis Dovydas Gudelevičius laimėjo visus buvusius etapus. Taigi, akivaizdus lyderis yra tik „Mikro“ klasėje. Čia nuo D. Gudelevičiaus mažiausiai atsilieka Tomas Rudokas ir Dominykas Vinogrodskis. „Mini“ klasėje dabartinių lyderių trejetas atrodo taip: Edgaras Kelmas, Laurynas Žadeika ir Jokūbas Bagdonavčius. „Raket 120“ klasėje prieš Anykščių etapą lyderiai pasiskirstę taip – pirmauja Darius Maciulevičius, jam įkandin seka Kristupas Žukauskas ir Andrius Guzaitis. „Open Junior“ klasės sezono lyderių trejetas: Lukas Sherbinskas, Andrėja Vibrianytė ir Kajus Šikšnelis. „Open“ klasėje pirmauja Silvesteris Aleksejevas, nuo jo vos vienu tašku atsilieka Ąžuolas Eidukas, o trečias – Dajus Dabašinskas. „Open P“ klasėje šiuo metu pirmauja Rokas Baciuška, antras yra Donatas Krasauskas, o trečias – Vytenis Svitojus. Komandinėje „LKF Žiemos taurės“ įskaitoje šiuo metu pirmauja „Lenktynių linija“, antroje vietoje yra „JC United“, o trečioje „Artkart“ komanda. Tad dabartinė situacija tokia, kad iki „LKF Žiemos taurės“ sezono pabaigos likus dviem lenktynių etapams, išlieka dar didelė intriga, galimi „LKF Žiemos taurės“ laimėtojai dar nėra aiškūs. Sinoptikai artėjančiam savaitgaliui žada žiemiškus orus, o sportininkai susirinksiantiems žiūrovams – atkaklią geriausių pilotų kovą Anykščių kartodrome.