„Grand Cherokee Trackhawk“ sumontuotas V8 benzininis 6.2 litro darbinio tūrio variklis su mechaniniu kompresoriumi, kuris išvysto net 717 AG galią ir 874 Nm maksimalų sukimo momentą. Šią „širdutę“ visureigis pasiskolino iš tokių sportinių modelių, kaip „Dodge Charger“ ar „Dodge Challenger Hellcat“. Su motoru suderinta specialiai nustatyta automatinė aštuonių laipsnių pavarų dėžė. Nuo 0 iki 96 km/val. greičio visureigis gali pagreitėti per vos 3,5 sek., o maksimalus jo greitis siekia 290 km/val. „Grand Cherokee Trackhawk“ automobilyje sumontuota specialiai jam skirta visų varomų ratų sistema su elektronikos valdomu galinės ašies riboto praslydimo diferencialu, taip pat dvigubi 400 mm priekiniai stabdžių diskai bei 350 mm dydžio galiniai. Stabdžių sistema – kompanijos „Brembo“. Anot gamintojo, priekyje montuojami patys didžiausi per visą „Jeep“ istoriją stabdžiai.  Modelyje įdiegta sistema „Selec-Track“ leidžia keisti važiavimo režimų nustatymus, pasirenkant vieną iš penkių siūlymų, tarp kurių – ir viena parinktis specialiai lenktynių trasai. „Jeep Grand Cherokee Trachhawk“ taip pat turi specialų režimą, kuris apriboja variklio sūkius, keičia pavarų dėžės darbo algoritmą, taip pat išjungia galimybę keisti važiavimo režimus ar naudotis greito starto „Launch Control“ funkcija. Ši parinktis skirta, jeigu norite perduoti automobilį serviso meistrams ar nepatikimam draugui. Automobilyje taip pat montuojamos visos šiuolaikiškos elektroninės saugos ir komforto sistemos. Iki šiol galingiausia „Grand Cherokee“ versija buvo SRT8 (keletą šių automobilių galima išvysti ir Lietuvos keliuose), kurioje montuojamas 6.4 litro V8 variklis, pasiekiantis 468 AG galią.