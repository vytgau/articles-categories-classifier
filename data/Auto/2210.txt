Tokį sprendimą jie priima įvertinę, jog automobilio remonto kaina viršys 75 proc. sveiko automobilio vertės rinkoje. Tokiai transporto priemonei yra stabdomas techninės apžiūros galiojimas ir jis negali grįžti į eismą. Su transporto priemonių savininkų nežinia dažnai susiduria ir remontų ekspertai – jau daugiau nei dešimt metų automobilių remontu po avarijos užsiimančios UAB „Autobroliai“ vadovas Eimantas Jazokas pastebi, jog vairuotojai dažnai net neįsivaizduoja, kokius „kryžiaus kelius“ turės praeiti jų transporto priemonė, kad ši galėtų vėl sėkmingai sugrįžti į eismą. Kas vyksta su automobiliu, kurio remontas – nėra tikslingas? Draudimo kompanijos yra įpareigotos duomenis apie sprendimą stabdyti techninės apžiūros galiojimą perduoti Lietuvos Respublikos transporto priemonių draudikų biurui, kurio duomenis mato VĮ „Regitra“ ir laikinai stabdo transporto priemonės techninės apžiūros galiojimą, po kurio dažniausiai seka transporto priemonės išregistravimas. Įvairiose užsienio šalyse yra vykdoma praktika, kai tokio automobilio pats vairuotojas nebeatgauna – gavęs pilną sveiko automobilio rinkos kainos dydžio draudimo išmoką, vairuotojas ją investuoja į naujos transporto priemonės įsigijimą, o jo senojo automobilio likimą sprendžia draudimo kompanija. Lietuvoje situacija kitokia – transporto priemonės savininkas gauna ir likutinės automobilio vertės dydžio išmoką, ir apgadintą transporto priemonę, su kuria jis gali daryti ką tik nori – priduoti metalo laužo supirktuvei, išrinkti dalimis, arba, kaip neretai nusprendžia vairuotojai, tokį automobilį parduoti. Pamatęs gana pigią transporto priemonę internete ar automobilių pardavimo aikštelėje, dažnas susigundo. Nebrangiai įsigijęs transporto priemonę bando ją susiremontuoti tikėdamasis, kad galės greitai ją naudoti. Bet čia nepatyrę automobilių pirkėjai ir atsimuša į sieną – atvykus į „Regitrą“ paaiškėja, jog automobilis yra išregistruotas, nes jam buvo panaikinta techninė apžiūra, ir tam, kad vėl galėtų grįžti į eismą, automobilio savininkas turi pateikti techninės ekspertizės išvadas, patvirtinančias, jog automobilis yra pakankamai saugus, jog galėtų dalyvauti eisme, o tai atima ne tik laiką, bet ir pinigus. Gali nepraeiti ir keliuose esantys automobiliai Tam, kad automobilis galėtų grįžti į eismą, vairuotojas turi gauti keturias pažymas: ratų suvedimo atitikimo gamykliniams parametrams, kėbulo geometrijos taškų atitikimą gamykliniams parametrams, oro pagalvių ir kitų saugos sistemų atitikimą gamykliniams reikalavimams ir paskutinė, kad automobilis ar kita transporto priemonė nekelia pavojaus vairuotojui, keleiviams ir aplinkiniams. Tam, kad į vairuotojo rankas nugultų tokios pažymos, automobilis turi būti tinkamai suremontuotas ir praėjęs techninę ekspertizę. Visa tai gali atsieiti vairuotojui daug daugiau, negu sumokėta už pigiai įsigytą, eismo įvykio metu sugadintą, transporto priemonę. Dažnai transporto priemonių savininkai, siekdami sutaupyti pinigų, nusprendžia patys susiremontuoti transporto priemones ir pasukčiauti – prašo autoservisų tiesiog patvirtinti, jog jų transporto priemonė atitinka visus reikiamus parametrus, kad galėtų greitai ir sėkmingai sugrįžti į eismą. Būtent su tokia situacija ne kartą yra tekę susidurti Aleksote, H ir. O Minkovskių g. 134 įsikūrusio serviso „Autobroliai“ vadovui. „Žmonės atvažiavę sako, jog jie patys susiremontavo, reikia tik mūsų parašo, tačiau kaip mes galime patvirtinti, kad transporto priemonė atitinka reikalavimus, jeigu mes jos neremontavome?“ – teigia E. Jazokas. Jis taip pat pastebi, jog tokias pažymas gali išrašyti tik su techninės apžiūros įmonėmis sutartis sudariusios bendrovės. „Taip pat vairuotojams derėtų prisiminti, jog techninės ekspertizės – brangios, už jas reikia mokėti net ir tada, kai automobilis neatitinka visų reikalavimų“,– sako „Autobrolių“ vadovas, siūlydamas nesiekti sutaupyti neapdairiai. Jis siūlo susidūrus su tokia transporto priemone ją iškart patikėti ekspertams. E. Jazokas taip pat pastebi, jog, jo nuomone, techninės ekspertizės metu liūdną verdiktą išgirstų ir nemenka dalis automobilių, kurie sėkmingai to nežinodami dalyvauja eisme, tad sudaužytą automobilį sugrąžinti į eismą – tikrai nelengva užduotis. Kaip nepaslysti? Lietuvos techninės apžiūros įmonių asociacijos duomenimis, 2016 metais daugiau negu 35 proc. automobilių, praėję privalomąją techninę apžiūrą, buvo pagaminti iki 2000-ųjų metų – tai išties nemaža eismo dalyvių dalis. Dalies tokių automobilių remontas po eismo įvykio tikrai nebūna tikslingas, bet skelbimų portaluose tokių parduodamų automobilių galima rasti. Ekspertai rekomenduoja prieš įsigyjant naudotą automobilį pasitikrinti, ar jam tikrai nebuvo panaikinta techninė apžiūra ir ar VĮ „Regitra“ nėra priėmusi sprendimo dėl transporto priemonės išregistravimo. Pasitikrinti, ar transporto priemonė turi leidimą dalyvauti eisme, galima prisijungus prie „Regitra“ elektroninių paslaugų portalo čia arba šios svetainės skyriuje „Paieška transporto priemonių registre“ čia.