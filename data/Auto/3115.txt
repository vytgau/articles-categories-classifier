Kaip rašoma pranešime žiniasklaidai, jau daugiau nei 7 metus bendrovės teikiama techninės apžiūros organizavimo paslauga, leidžianti vairuotojams išvengti techninės apžiūros rūpesčių, padėjo išskirti automobilių gedimus, kuriems vairuotojai skiria mažiausiai dėmesio. Šviesų sureguliavimas, rankinis stabdis ir stabdžių tolygumas – tai trys pagrindiniai dalykai, kurie, anot G. Maksevičiaus, sutrukdo praeiti techninę apžiūrą iš pirmo karto net ir tvarkingai eksploatuojamiems automobiliams. „Dažniausiai net ir stropiems vairuotojams praeiti techninę apžiūrą sutrukdo tai, kas automobilyje mažai naudojama. Pavyzdžiui, rankinis stabdis – jo daug kas nenaudoja visai, todėl jis užrūdija, o kai po ilgo laiko jį bandoma panaudoti – rankinis stabdis neveikia tinkamai. Taip pat techninę apžiūrą sukliudo praeiti tai, kam įvertinti reikalingi matavimo stendai – šviesų srauto tinkamas aukštis bei bendras stabdžių efektyvumas. Tiek šviesas, tiek stabdžius visuomet prieš techninę apžiūrą patartina pasitikrinti, nes kartais būna netinkamai sureguliuotos šviesos, tiesiog perdegusios lemputės, pavyzdžiui, numerio apšvietimo, ar vienas ratas už kitą stabdo gerokai silpniau. Vairuotojai to paprastai nepastebi ar nepajunta, dėl to tenka pašalinti problemas ir pakartotinai praeiti techninę apžiūrą“, – įspėja G. Maksevičius. „Pats vairuotojas paprastai neturi galimybių pamatyti, kas dedasi po mašina. Autoservise kartais užtenka pakelti automobilį ir iš karto pastebime, kad būna apibėgę tepalai, dėl ko tikrai gali tekti automobilį techninei apžiūrai vežti antrą kartą. Apskritai kalbant, techninė apžiūra yra tikrai reikalinga, nes laiku nepamačius kai kurių – netgi visai smulkių – gedimų, vėliau gali prireikti kur kas rimtesnio ir brangesnio automobilio remonto“, – teigia G. Maksevičius.