Keitėsi kas 350 km Iš Vladivostoko į Vilnių žinomų žurnalisto ir operatoriaus tandemas sugebėjo 1993 metų „Toyota Corolla“ automobiliu, kuriame sukomplektuotas 1.6 litro darbinio tūrio 114 AG galios variklis ir automatinė pavarų dėžė, atvažiuoti per 122 valandas. Ištvermės kelionių ekspertai pakeliui stovėdami praleido tik 11 val. 20 min., kurias dažniausiai „prarydavo“ degalų papildymai, higienos procedūros ar viena kita nuotrauka socialiniams tinklams. Vidutinis automobilio judėjimo greitis siekė 92 km/val. „Važiavome drausmingai – iš karto sutarėme, kad keisimės kas 350 kilometrų, tad nevairuojančiajam būdavo pakankamai laiko pailsėti“, – DELFI atskleidė V. Milius. Ketvirtadienį pasibaigusi kelionė yra viena iš trijų dalių ciklo „Around the top of the world“ (Aplink pasaulio viršūnę – vert.), kurio metu lietuviai trimis „Toyota Corolla“ automobiliais nuvažiuos iš Vladivostoko į Los Andželą (JAV). Japonijos gamintojo automobiliai pasirinkti neatsitiktinai – šiemet masiškiausiai pasaulyje gamintas ir tebegaminamas „Corolla“ modelis žymi savo 50 metų jubiliejų.  Nustebino patikimumu V. Miliaus teigimu, pirmajam kelionės etapui jie norėjo pasirinkti dar senesnį automobilį, tačiau rasti tokį tinkamą užduočiai nepavyko. Todėl ir buvo pasirinkta 1993 metų „Corolla“, kurios įsigijimo sąlygos – itin gerai pažįstamos dažnam lietuviui. „Automobilis savo gyvenimą pradėjo Vokietijoje, o vėliau atkeliavo į Kauną, kur juo visą laiką važinėjo vienas žmogus“, – tipišką „skelbimo“ tekstą atpasakojo V. Milius. Patikrinę automobilį vyrai iš esmės nerado prie ko prikibti. Jis ne tik buvo geros būklės, bet ir atlaikė visą 10 tūkst. kilometrų kelionę be jokių „pageidavimų“. „Automobilio kaina – 550 eurų. Kitos išlaidos buvo naujos „Continental“ žieminės padangos, eksploataciniai skysčiai, „Eneos“ tepalai, papildomi žibintai priekyje ir viskas“, – suskaičiavo V. Milius. Jo pasakojimu, kelionės metu teko tik pilti degalus ir šiek tiek papildyti tepalo. „Įpylėm gal apie 1,2 litro, – sakė V. Milius. – Savo patikimumu automobilis tikrai nustebino“. Keliaujant per bekraštę Rusiją vyrai prisižiūrėjo visko: oro temperatūra mainėsi nuo 28 laipsnių šalčio iki 6 šilumos, o pasiekus centrinę šalies dalį eismo intensyvumas iš reto virto vertu rimtų įgūdžių. „Įsivaizduokite mūsų Molėtų plentą. Tai štai – ten tokiu Molėtų plentu ir važiuoji tūkstančius kilometrų. Ir jame pilna vilkikų, ir reikia dažnai lenkti, ir eismas iš priešpriešos ne ką mažiau intensyvus. O dar prisideda pūga ar lietus“, – kelionės įspūdžiais dalijosi V. Milius, pridūręs, kad policijos pareigūnai Rusijoje visada buvo mandagūs ir dėl to jokių bėdų nekilo. Važiuos į Portugaliją ir Los Andželą Antroje ciklo dalyje V. Milius ir A. Bubinas lapkričio 17 dieną iš Europos centro netoli Vilniaus leisis į vakariausią Senojo žemyno tašką Portugalijoje – Cabo de Roco. Šį kartą daugiau nei 4000 kilometrų jie vairuos naujausią „Corolla“ modelį, kuriuo sieks distanciją nuvažiuoti simboliškai lygiai per 50 valandų. „Ši užduotis bus lengvesnė, tačiau, kad nebūtų taip lengva, mes ją papildysime dar vienu iššūkiu – pakeliui bandysime aplankyti kiekvienos iš kertamų (Lenkijos, Vokietijos, Prancūzijos, Ispanijos, Portugalijos) šalių geografinį centrą“, – pasakojo V. Milius, pabrėžęs, jog tai nebus ekologinė kelionė. Anaiptol – keliautojai pažymi, kad bandys išsiaiškinti visiškai realias naujosios „Corolla“ sąnaudas. Paskutiniame, trečiajame kelionės etape lietuviai pačiu pirmuoju 1966 metų amerikietiškos versijos „Toyota Corolla“ automobiliu leisis garsiuoju 3940 kilometrų ilgio „Route 66“ greitkeliu iš Čikagos į Los Andželą. Anot V. Miliaus, šį kartą jie tiesiog įgyvendins žurnalistinę kelionę.