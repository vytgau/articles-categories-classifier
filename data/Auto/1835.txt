Kaip visada, teisybė slypi kažkur anapus. Iš pirmo žvilgsnio ir žiūrint iš priekio, naujas ir senas automobiliai išties panašūs – beveik identiškos formos žibintai, panašios grotelės, o ir profilis pažįstamas. Tačiau iš galo tokių klausimų nebelieka – visiškai kitokie, pailgos formos naujo automobilio žibintai, primenantys aukštesnės klasės „Levorg“ ir „Outback“ modelius, išduoda kas yra kas. Stebėtis dėl nedidelių išorės pakeitimų nereikia – ir 2012 metais debiutavęs pirmos kartos XV (iš esmės hečbekas „Impreza“ su didesne prošvaisa ir tuomet vis labiau įsibėgėjančia SUV/krosoverių bangos kėbulų mada) buvo (ir yra) išties išvaizdus automobilis. O kur dar praktiška nuolatinė visų varančiųjų ratų pavara, 22 centimetrus siekianti prošvaisa – netenka stebėtis kodėl šie simpatiški SUV yra populiarūs. Tačiau buvo vienas „bet“ – ankstesnės kartos modelio salono apdailos kokybė, švelniai tariant, tikrai nebuvo aukštumoje. Ir iš kur ji ten tokia bus – visuose tuometiniuose, net ir aukštesnės klasės „Subaru“ automobiliuose, buvo teikiama kur kas daugiau dėmesio funkcionalumui nei apdailai. O ir keleiviai skundėsi, kad ankšta ant galinių sėdynių, triukšmas salone pernelyg didelis. O štai naujos kartos modelis – lyg diena ir naktis. Stebėtis netenka – nors vizualiai panašus į pirmtaką, jis pagamintas naudojant visiškai naują „Subaru“ modulinę platformą. Pirmasis modelis su šia platforma buvo pernai Japonijoje ir JAV debiutavęs naujos kartos „Impreza“, o turintis šią platformą XV yra debiutinis modelis Europoje. Todėl jis nepalyginamai tylesnis, kėbulas yra net dvigubai standesnis, o salonas – erdvesnis. Dabar čia žymiai daugiau vietos gale sėdinčių kojoms ir virš galvų, taip pat jiems nebetenka riesti kojų po savimi – naujajame modelyje sėdynės sumontuotos devyniais centimetrais aukščiau. Bet dar didesnis atradimas – žymiai kokybiškesnės apdailos medžiagos. Prie salono japonai padirbėjo išties stropiai, nors ir pasigedau čia elegantiško europinio minimalizmo. Bet tai – skonio reikalas. Be to, atrodo originaliai ir dviem galvomis aukščiau nei anksčiau. Nuo šiol visi automobiliai (kaip visada – tik su visais varančiaisiais ratais) siūlomi išskirtinai su automatinio stabdymo ir važiavimo savo juosta „EyeSight“ sistema (japonai giriasi, kad jų automobiliai pripažįstami saugiausiais pasaulyje, nors manau, kad „Volvo“ gamintojai su tuo nelabai sutiktų), taip pat tik su benzininiais (nebeliko dyzelinių versijų) 1,6 l 114 AG arba 2,0 l 156 AG varikliais ir tik su automatine bepakope pavarų dėže „Lineatronic“. Ir nereikia būti aiškiaregiu sakant, kad visi šie pakeitimai atsiliepė kainoje – jei dar dabar parduodamas dabar jau ankstesnės kartos XV modelis kainuoja nuo 20 190 eurų, tai dabartinis atsieis mažiausiai 22 990. O įvertinus, kad toks modelis siūlomas su 1,6 l 114 AG ir vos 150 Nm motoru bei „variatoriumi“, apie dinamiką galima pamiršti (vien gamintojo deklaruojamas įsibėgėjimas iki 100 km/val. atrodo lyg šauksmas iš praeities – 13,9 sekundės). Tad belieka vienintelis pasirinkimas – 2 l motoras.  O tokios versijos, tiesa, siūlomos tik su geresne „Active“ komplektacija, kaina prasideda jau nuo galvą šiame segmente priverčiančių krapštyti 27 000 eurų. Nes reikia tik atsiversti „Subaru“ puslapyje esantį kainoraštį ir pamatysi, kad praktiškesnis (žinoma, ir labiau „darbinis“) „Forester“ kainuoja nuo 24 500 eurų, o didelis ir labiausiai prestižinis gamoje „Outback“ – nuo 30 990 eurų. Žinoma, tai vis dar yra pradinis laiptelis į „Subaru“ SUV automobilių stovyklą – artimiausiu metu vyresnius brolius pakeis atnaujinti ir visiškai nauji modeliai, kurie, žinoma, bus dar brangesni. Bet nesistebiu „Subaru“ planais, kad jau kitąmet naujas XV taps populiariausiu šio gamintojo modeliu pasaulyje – įvertinus pažangą ir siūlomas savybes, tuo netenka abejoti. O daugiau apie šį automobilį žiūrėkite vaizdo medžiagoje.