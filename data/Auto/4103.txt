„Viskas atrodo labai žiemiškai. Ledo tikrai užteks. Net jei oro temperatūra pasiektų nulį, tai tikrai nesutrukdys geram raliui“, – įsitikinęs „Juta-Bauer Rally Team“ komandos vėliavnešys, tradiciškai kartu su šturmanu Žilvinu Sakalausku vairuosiantis savąjį „Mitsubishi Lancer EVO X“. Ketvirtadienį lenktynininkai atliko administracines procedūras ir susipažino su greičio ruožais. Dalindamasis pirmaisiais įspūdžiais, V. Švedas prognozavo, jog tvirtas įšalas leis dalyviams parodyti geriausia, ką moka: „Panašu, kad turėsime greičiausią įmanomą kelio dangą. Žiemą svarbiau ne sniegas, bet tvirtas įšalas ir švarus kelias. Kai daug sniego, padangų dygliai nekimba į ledą ir būni priverstas ieškoti to idealaus sukibimo su keliu, o dėl to prarandi nemažai greičio. Šįkart viskas turėtų būti taip, kaip reikia. Dalyviai galės išvystyti maksimalų greitį.“ Kaunietis lenktynininkas džiaugiasi, kad po metų pertraukos į lietuviško ralio trasą sugrįžo Dominykas Butvilas. Stiprios konkurencijos jis tikisi ir iš latvio Janio Vorobjovo bei savo miesto apylinkes gerai pažįstančio uteniškio Martyno Samsono. „Net jei dalyvių sąrašas neatrodo itin gausus, ekipažų pajėgumas nekelia abejonių, kad bus daug įdomaus veiksmo, o jų pilotuojama technika trasoje užtikrins žiūrovams aukšto lygio reginį. Startuos net keturi tarptautinės R5 klasės automobiliai. Tiek jų apskritai pas mus dar turbūt nėra buvę. Taigi kokybe šis ralis tikrai nenusileis kitoms lenktynėms“, – pastebėjo V. Švedas. Organizatoriai pasistengė, kad trasą varžyboms ruošiantys kelininkai savo darbą atliktų pagirtinai. Dėl to, anot V. Švedo, greičio ruožų konfigūracija vietomis kiek pasikeitusi: „Galima sakyti, kad visa tai yra pavykęs kelininkų fantazijos vaisius. Kiekvienas greiderio manevras valant kelius brėžia naujas trajektorijas ir gali gerokai pakoreguoti tam tikras trasos vietas, pavyzdžiui, posūkių staigumą. Pabandėme naudoti senas stenogramas, bet supratome, kad jos netinkamos, tad viską susirašėme iš naujo.“ Pasak pašnekovo, ilgose lenktynėse sportininkai turės atsispirti pagundoms „remti“ automobilius į kelkraščiuose suverstą sniegą, mat čia matyti nemažai sušalusių žemės grumstų ir galbūt netgi akmenų. Taigi bet koks kontaktas su tokiomis kliūtimis gali kainuoti sprogusią padangą, apgadintus ratus ar pakabos detalių pažeidimus. „Vietomis atrodo labai siaura ir pagal fizikos dėsnius, regis, automobilį tiesiog „traukia“ išvažiuoti iš tų švariausių vėžių, bet teks laikytis kelio viduryje ir rizikingai neslidinėti. Kartais, esant šiltesniems orams, gausesnis purus sniegas pakelėse gali pagelbėti. Šiuo atveju mėginsime jo vengti, nes viskas pernelyg suledėję ir labai daug šansų apgadinti automobilį“, – trasoje laukiančias apgaulingas kliūtis įvertino lenktynininkas. Penktadienio popietę pirmi 20 pagal preliminarią starto tvarką surikiuotų ekipažų išmėgins jėgas kvalifikaciniame greičio ruože, o vakarop bus paskelbtas oficialus lenktynių startas. Dviejų dienų ralyje lenktynininkų laukia iš viso 12 greičio ruožų, kurie Utenos apylinkėse drieksis 120 kilometrų. Pusė jų įvyks penktadienio vakarą. Kaip įprasta, naktiniai greičio ruožai žiemos ralyje tiek sportininkams, tiek ir prie trasos juos palaikantiems aistruoliams garantuoja unikalias emocijas. Pirmąjį sezono apšilimą V. Švedas atliko prieš dvi savaites vykusiame Alūksnės ralyje kaimyninėje Latvijoje. Šiose pratybose komanda nustatė bei išsprendė smulkius techninius automobilio trūkumus, todėl šiandien prie starto linijos stos labiau užtikrinti savo galimybėmis. Pasak ekipažo narių, tai bus intriguojantis sezono startas tarp pajėgių varžovų.