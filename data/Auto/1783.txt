Šią vasarą vokiečių automobilių pramonės monstras oficialiai pareiškė pradedantis gaminti „X-Class“ pikapą. Kaip jie patys sako mašiną „su tipinėmis „Mercedes-Benz“ charakteristikomis – vairavimo dinamika, komfortu, dizainu, saugumu ir plačiomis individualaus pritaikymo galimybėmis“. Taigi – kuo tokia ypatinga „Navara“, jei apie ją sparną rėžia pats „Mercedes-Benz“? Atsakymo ieškoti reiktų pradėti dar 1935-aisiais, kai „Nissan“ – vienas labiausiai patyrusių pikapų gamintojų, sukonstravo būtent tokio tipo kėbulą turintį automobilį. Nuo to laiko dienos šviesą išvydo per 14 mln. mašinų-darbininkių, o dabartinė „Navara“ karta jau 12-oji. Naujausioji „Navara“ versija pakito ženkliai tiek dizaino, tiek technologiniu atžvilgi. Dabar ji atrodo ne tokia grubi, turinti daugiau bendrų bruožų su populiariaisiais „Nissan“ šeimos krosoveriais „Qashqai“ ir „X-Trail“, o po kėbulu slepiasi rinkoje analogų neturinti galinė važiuoklė. Tas pats pasakytina ir apie kertines važiavimo charakteristikas: „Navara“ kur kas labiau panašus į lengvą visureigį, nei į linginę pakabą turintį juodadarbį. Vienas svarbiausių kokybinių proveržių susijęs būtent su naujos kartos „Navara“ pakaba. „Double Cab“ kėbulo versija vietoj lingių gavo naują galinę penkių svirčių pakabos sistemą, užtikrinančią nepalyginamai komfortiškesnį važiavimą ir geresnį automobilio valdymą. Tačiau svarbiausias dalykas – būdama 20 kg lengvesnė už ankstesniąją lakštinių lingių pakabą ir maždaug 40 proc. minkštesnė, svirtinė pakaba leidžia gabenti tokio pat svorio krovinį ir vilkti net 3500 kg sveriančią priekabą. Net tuomet, kai juda tuščias, žvyrkelyje ar senatviniais randais išvagotu asfaltu, pikapas nešokčioja ir nesipurto. Malonių smulkmenų galima aptikti ir apžiūrinėjant krovinių platformą. Čia sumontuota „C-channel“ krovinių tvirtinimo sistemą: krovinių fiksavimo kanalai su juose esančiais „C“ raidės formos fiksatoriais kabinos pertvaroje bei bortų kraštuose visiškai neriboja fantazijos ir leidžia saugiai transportuoti viską, ko tik gali prisireikti ūkyje. Į šį pikapą iš lengvųjų visureigių perkelti praktiškai visi elektroniniai vairuotojo pagalbininkai. Vienas patogiausių – aplinkinio vaizdo stebėjimo sistema, kurią sudaro 4 kameros, fiksuojančios ir analizuojančios aplink automobilį viską 360 laipsnių kampu. Svarbu tai, kad vairuotojas gali orientuotis ne pagal garso signalus ar kokius nors švieselių mirgėjimus, o matydamas realų vaizdą (priklausomai nuo įjungtos pavaros – pirma ar atbulinė – mašinos priekyje arba gale). Kad į žuvies akį panašiais objektyvais filmuojamas vaizdas neklaidintų, japonai sugalvojo jį pertvarkyti skaitmeniniu būdu ir išvengti bet kokio iškraipymo. Todėl sumanęs įsprausti masyvų pikapą į kokį nors stovėjimo aikštelės plyšį, prietaisų skydelyje esančiame ekranėlyje viską matai taip, tarsi pats į save žiūrėtum iš kokio penkto aukšto. Ne tokios egzotiškos, tačiau ne mažiau svarbios naujovės „Navara“ įrangos sąraše – priekinė avarinio stabdymo sistema (FEB), pastovaus greičio palaikymo sistema bei pagalbinės važiavimo įkalne ir nuokalne sistemos (HDC ir HSA), pavaros palėtintojas, mechaninis galinio diferencialo blokavimas, beraktė įlipimo sistema. Visų tipų kabinos gali būti komplektuojamos su dviejų zonų klimato kontrolės sistema. Interjeras ir prietaisų valdymo svirtelės bei jungikliai pernelyg daug nesukant galvos buvo perkelti iš „X-Trail“ modelio, todėl čia viskas paprasta, intuityvu ir veikia sklandžiai. Pertvarkę automobilio saloną japonai pasirūpino ne tik nauju prietaisų skydeliu, suteikiančiu didesnės erdvės pojūtį, bet ir ergonomiškesnėmis priekinės sėdynės su stuburo atrama. Pastarosios buvo sukurtos naudojant NASA technologiją ir leidžia kur kas tolygiau paskirstyti žmogaus kūno svorį. „Double Cab“ galinių sėdynių atlošo amplitudė padidinta 23 laipsniais, todėl dabar patogiai jausis ne tik priekyje, net ir gale sėdintys keleiviai. „King Cab“ šiuo požiūriu mažiau patraukli, todėl stambesnio kūno sudėjimo žmonėms dvi spartietiškos atlenkiamos sėdynės tiktų nebent trumpai kelionei. Naujos kartos „Navara“ komplektuojama su 2,3 litro darbinio tūrio dyzeline jėgaine, kuri net 24 proc. efektyvesnė už savo pirmtaką ir gali pasigirti mažiausi šiame segmente taršos ir degalų sąnaudų rodikliais. Siūlomos dvi motoro versijos – 118 kW ir 140 kW. Galingesnysis variklis su dviem turbokompresoriais sugeba daugiau nei dvi tonas sveriančią mašiną paversti netikėtai gyvybinga. Pavyzdingai dirba ir automatinė septynių laipsnių pavarų dėžė. Būtent šis agregatas padeda pasiekti vidutinės 7 l/100 km degalų sąnaudas. Su šiuo varikliu „Navara“ iki 100 km/val. įsibėgėja per 10,8 sek., o didžiausias galiams greitis 184 km/val.