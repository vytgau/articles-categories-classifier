Ankstyvas rytmetys. Vos po 6 valandos, bet Kaunas jau nemiega. Gatvėmis zuja viešasis transportas, o jų vairuotojų laukia staigmena. Pareigūnų akiratyje šį rytą – ne tik miesto, bet ir tarpmiestinis viešasis transportas. Autobusai, troleibusai, maršrutiniai taksi. Ar pasitvirtins optimistinės patrulių prognozės, kad vairuotojams užtenka atsakomybės ir blaivaus proto? Pareigūnai džiaugiasi, kad kol kas rezultatai džiugina. Net aštuoni kelių policijos ekipažai stabdo kone kiekvieną autobusą ir troleibusą, o LRT TELEVIZIJOS laidos „Keliai. Mašinos. Žmonės“ kūrybinė grupė išnaudoja progą su pavyzdingais vairuotojais pasišnekučiuoti apie jų kasdienybę, alkoholio normos skaičiavimus ir pačius įvairiausius mitus. Staiga sulaukiama pranešimo iš miesto centro, kad sulaikytas neblaivus rajoninio maršruto autobuso vairuotojas. Jis įpūtė daugiau negu penkias dešimtąsias promilės. „Pirmąkart per 36-erius metus kelių policijai įkliuvau neblaivus“, – sako vyriškis ir kremtasi, kad asmeninį alkoholio matuoklį kaip tyčia paskolino draugui. Apie tai, kaip teisinasi girti vairuotojai, plačiau žiūrėkite LRT TELEVIZIJOS laidos „Keliai. Mašinos. Žmonės“ reportaže. 