Kaip rašoma organizatorių pranešime, šios lenktynės, kurioms įtemptai ruošiasi ir arenos šeimininkai estai, ir rengėjai „Promo events“, taps savotiškomis sezono palydomis maratoninius išbandymus pamėgusiems sportininkams ir komandoms. „Džiaugiuosi, kad mūsų kolektyvui, pirmajam iš automobilių sporto varžybas rengiančių lietuviškų įmonių, patikėta garbinga ir atsakinga užduotis – ilgų nuotolių lenktynių užsienio trasoje organizacija, – sako „Promo events“ vadovas Darius Jonušis. – Noriu patikinti, kad varžybos Estijoje bus ne mažiau patrauklios, nes reikliausiems renginio vertintojams, užsienio žiūrovams, norisi parodyti viską, ką geriausio esame sukaupę.“ Pagrindinį renginio organizatorių džiugina, kad pasibaigus praėjusį savaitgalį Rygoje praūžusioms varžyboms sportininkų ir komandų vadovų dėmesys nukrypo į sezoną vainikuosiančias lenktynes Estijoje. „Vien šiandien sulaukiau kelių skambučių iš abiejų broliškų respublikų komandų, besidominčių dalyvavimu „1000 km Pernu powered by Hankook “ lenktynėse, – sako D. Jonušis. – Dabar mūsų renginys jau finišo tiesiojoje, iki jo nebebus jokių kitų maratoninių varžybų, tad sportininkai ir komandos jau žino resursus ir telkia jėgas lemiamam mūšiui.“ Pirmoji iš užsienio atplaukusi paraiška gauta iš Estijos – „Gettone Group Lic.“ komandos, o Lietuvos ekipų sąraše – gerai pažįstamos „Artas Racing“, „Algirdų“, Sparčios reklamos“, „Greičio brolių“, „Samsono motorų“, AEGN engineering“ ir kitos komandos.  Kol kas jų tik dvylika. Tačiau nuo aštuoniolikos ekipų maratoninių lenktynių metraštį 2000-aisiais pradėjęs D. Jonušis tikina, jog norinčių startuoti Pernu bus gerokai daugiau, o ir paraiškos neužtruks ateiti. Juolab, kad pagal varžybų nuostatus ilgų nuotolių lenktynes šiemet sudaro du etapai – jau įvykusios 1006 km lenktynės Palangoje ir būsimosios 1000 km Estijoje, po kurių bus sumuojami abejose varžybose iškovoti taškai ir paskelbti nugalėtojai ir prizininkai. Šią ceremoniją numatyta surengti Vilniuje spalio mėnesį, o kol kas bendroje įskaitoje, žinoma, pirmauja jau įvykusių lenktynių Palangoje klasių nugalėtojai – „Bunasta by Zaibelis Motorsport“, „Alfa Romeo klubo“, „Mojo Lounge by JR Motorsport“, „Telšių statybos“, „PGM technika Racing“, „Skuba Dream“, „Nero-GSR Racing Team“ ir „Qvick-VR Racing“ komandos. Skirtingai nei Palangoje, Pernu maratono savaitgalis šeštadienį rengiamomis pagrindinėmis – 1000 km – lenktynėmis nesibaigs, o galingų sportinių automobilių varikliai gaus ir visą sekmadienį. Tądien bus rengiamos BaTCC (Baltic Touring Car Championship) lenktynės, šiemet susilaukusios padidinto ir sportininkų, ir žiūrovų dėmesio. Stengdamiesi dar labiau sumažinti „1000 km Pernu powered by Hankook “ lenktynėse dalyvausiančių ekipų kaštus renginio organizatoriai leidžia ir „auto24ring“ trasoje Estijoje naudoti Palangos maratone eksploatuotas „Hankook“ padangas. Kviesdamas į Pernu – patrauklų Estijos kurortą, besididžiuojantį ir puikios infrastruktūros lenktynių trasa bei baze, kuriame rugsėjo pabaigoje vyks „1000 km Pernu powered by Hankook “ lenktynės, D. Jonušis pataria nenusiminti ir negalėsiantiems tiesiogiai stebėti maratoninių lenktynių sezono palydų. Mat 1000 km lenktynės Pernu ir jas supantis renginys bus transliuojamas ne tik Estijos, bet ir Lietuvos žiūrovams.