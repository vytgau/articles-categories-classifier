Kaip rašo motor.ru, ši informacija pasklido tada, kai autonominius „Uber“ automobilius išbandė San Francisko dviratininkų koalicijos atstovai. Bandymų metu pastebėta, kad sukdamas į dešinę automobilis kerta dviratininkų judėjimo juostą, o ne į ją pasuka. Visų pirma tai kelia pavojų kitiems eismo dalyviams, antra – pažeidžiamos kelių eismo taisyklės. „Uber“ atstovai tikina šią problemą žinantys ir informuoja, kad inžinieriai jau dirba tam, kad ji būtų pašalinta. Vairuotojams, atsiduriantiems automobiliuose bandymų metu, duotos instrukcijos dėl būtinybės aktyvuoti rankinį valdymą sukant į dešinę per dviratininkams važiuoti skirtą juostą. Jau anksčiau buvo pranešama, kad autonominiai „Uber“ automobiliai kaltinami dėl kelių eismo taisyklių pažeidimų. Pavyzdžiui, Pitsburge vaizdo įraše užfiksuotas šios bendrovės automobilis, mėginantis pasukti į vienpusio eismo gatvę ir važiuojantis neteisinga kryptimi. Įmonės inžinieriui teko įsikišti į automobilio valdymą tam, kad būtų išvengta netinkamo posūkio. „Uber“ pristabdo autonominių taksi bandymus Kalifornijoje Pavėžėjimo paslaugas teikianti bendrovė „Uber“ pranešė pristabdanti autonominių automobilių bandymus San Franciske po to, kai Kalifornijos valstijos reguliavimo institucijos atšaukė iš jos tokių automobilių registraciją, informuoja BBC. „Dabar svarstome, kur ir kaip galėsime panaudoti šiuos automobilius, tačiau mes šimtu procentu būsime ištikimi Kalifornijai ir dėsime visas pastangas parengti atitinkamus federalinius įstatymus“, – teigiama bendrovės pareiškime. Valstijos valdžia neseniai pagrasino „Uber“ teisminiu persekiojimu tuo atveju, jeigu bendrovė negaus specialaus leidimo savo bandymams, tačiau „Uber“ vadovybė tuomet pareiškė ketinanti nepaisyti valdžios reikalavimų. Kitos bendrovės, įskaitant „Google“ ir „Tesla“, prieš pradėdamos savo autonominių automobilių bandymus, gavo atitinkamą leidimą iš Kalifornijos valdžios. Bendrovės, gavusios licenciją, įsipareigoja padengti visas išlaidas „draudiminiais atvejais“ įvykus avarijai ir pranešti apie visus nenumatytus nutikimus, susijusius su autonominiais automobiliais. Tačiau vadinamuosiuose autonominiuose „Uber“ taksi prie varo vis dar sėdi vairuotojas. Todėl „Uber“ vadovybė pažymi, kad, kadangi automobilyje vairuotojo kėdėje vis dar sėdi žmogus, kuris bet kada gali perimti automobilio valdymą, automobilis negali būti laikomas visiškai autonominiu, ir todėl nėra būtinybės įsigyti specialų leidimą. Autonominių automobilių šalininkai tvirtina, kad ši technologija gali daugiau kaip 90 proc. sumažinti eismo įvykių skaičių, nes jų didžiąją dalį lemia žmonių klaidos.