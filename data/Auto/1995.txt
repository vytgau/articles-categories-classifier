Kaip rašoma pranešime žiniasklaidai, įstatyme siūloma įtvirtinti bendrus reikalavimus bei nepriekaištingos reputacijos reikalavimus techninės apžiūros kontrolieriams, reikalavimus įrangai ir prietaisams, reikalingiems techninei apžiūrai atlikti. „Kas gal svarbu, tai techninės apžiūros, atliktos kitoje Europos Sąjungos valstybėje pripažinimas, nes Europos Sąjunga pripažįsta kitų savo narių atliktą techninę apžiūrą. Tai būtų tik tam tikros išimtys, jeigu pareigūnams kiltų įtarimų dėl transporto priemonės, bet turėtų būti gana objektyvios priežastys, kodėl būtų nepripažinta kitos valstybės techninė apžiūra“, – sakė ministras. Įstatyme numatoma įtvirtinti techninės apžiūros metu aptinkamų transporto priemonių techninės būklės trūkumų sunkumo lygio nustatymą – nedidelis, didelis, pavojingas. Perkeliama europinė direktyva dėl pradinių techninių patikrinimų kelyje ir išsamių techninių patikrinimų, numatytų techninio aptarnavimo centruose M-2, M-3, N-2, N-3, O-3 ir O-4 klasių transporto priemonėms, techninio patikrinimo kelyje trūkumų šalinimo. Įstatyme numatoma įtvirtinti ir krovinio pritvirtinimo patikrinimą. Projektui po pateikimo pritarta bendru sutarimu. Vyriausybės prašymu jį plenariniame posėdyje nuspręsta svarstyti skubos tvarka – spalio 12 dieną.