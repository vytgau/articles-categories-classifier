Kaip rašoma pranešime žiniasklaidai, čempionatas taip pat keičia vardą – pritraukus naują pagrindinį partnerį alyvos gamintoją „Liqui Moly“ šios tarptautinės varžybos tampa Baltijos valstybių taure „Baltic Rookie Cup powered by Liqui Moly“. Be išsiplėtusių apimčių ir geografijos organizatoriai įveda dar vieną naujovę – pirmąsyk šiame čempionate bus leidžiama dalyvauti ne tik mėgėjams, bet ir pažengusiems sportininkams, turintiems B klasės sportininkų licencijas. „Per visus šiuos metus, kai organizuojame mūsų čempionatą, kuriame rungiasi ne tik lietuviai, bet ir latviai, estai, lenkai, dalyvių važiavimo lygis labai pakilo, kai kurie jų demonstruoja netgi geresnius laikus nei B klasės sportininkai, dalyvaujantys Lietuvos čempionate. Todėl priėmėme sprendimą mūsų čempionate leisti dalyvauti ir profesionalams – didesnė konkurencija trasoje didins visų meistriškumą. Taip pat aktualu, kad sportininkai turės daugiau galimybių treniruotis, ir ne tik Lietuvoje, bet ir aukščiausio lygio Europos trasose, kur vyksta profesionalų varžybos“, – sako „Coffee Racers“ prezidentas Adomas Dautartas. Pirmoji „Coffee Racers“ organizuojama treniruotė įvyks balandžio 29 d., o pirmasis čempionato etapas – gegužės 11 d. Trys etapai vyks Lietuvoje, Kačerginės „Nemuno žiedo“ trasoje, po du etapus vyks Latvijos „Bikernieki“, Estijoje „auto24 ring“ ir Slovakijos „Slovakia Ring“ trasose, po vieną etapą Lenkijos „Tor Poznan“ ir „Silesia Ring“ trasose bei Vengrijos „Pannonia Ring“ trasoje. Gera žinia besikausiantiems dėl Baltijos valstybių taurės ta, kad iš 12 etapų tik 10 bus įskaitiniai, t.y. galutiniam rezultatui skaičiuoti bus imami 10-ies geriausiai nuvažiuotų etapų rezultatai. Iki šiol šis lietuvių organizuojamas plento žiedo motociklų čempionatas ir taip buvo didžiausias Baltijos šalyse, tačiau organizatoriai neslepia turintys ir daugiau užmojų: dar aktyviau pritraukti užsienio šalių motociklininkus, skintis kelią į naujas rinkas, didinti motociklų sporto matomumą ir populiarumą. Pasak A. Dautarto, jų renginiais vis aktyviau domisi ir slovakai, vengrai, vokiečiai, austrai. Tai bus 5-tasis „Coffee Racers“ organizuojamas čempionatas Baltijos šalių motociklininkams. Kasmet jame dalyvauja daugiau kaip 100 greičio mėgėjų. Kaip ir ankstesniais metais, čempionato dalyviai, priklausomai nuo jų motociklų variklių darbinio tūrio, bus skirstomi į dvi klases – „600 cc“ ir „1000 cc“. Techniniai reikalavimai motociklams išliks nesudėtingi. Pagrindinis jų tikslas – užtikrinti dalyvių saugumą ir tuo pačiu metu išsaugoti varžybų patrauklumą ir prieinamumą. Norintiems dalyvauti svarbu iš anksto registruotis, turėti techniškai tvarkingą motociklą, motociklinę ekipiruotę bei išklausyti saugumo instruktažą. „Coffee Racers“ treniruotės ir varžybos atitinka visus saugumo standartus: dalyvius trasose stebi teisėjai, budi greitosios pagalbos ekipažai. Varžybų etapai: I etapas – 05 11-12 „Tor Poznan“, Lenkija II etapas – 05 20 „Nemuno žiedas“, Kačerginė III etapas – 06 03 „Bikernieki“, Latvija IV etapas – 06 04 „auto24 ring“, Estija V etapas – 06 11-12 „Slovakia Ring“, Slovakija VI etapas – 07 08 „Nemuno žiedas“, Kačerginė VII etapas – 07 15-16 „Silesia Ring“, Lenkija VIII etapas – 08 12 „auto24 ring“, Estija IX etapas – 08 26 „Bikernieki“, Latvija X etapas – 09 02 „Nemuno žiedas“, Kačerginė XI etapas – 09 18-19 „Slovakia Ring“, Slovakija XII etapas – 09 20-21 „Pannonia Ring“, Vengrija