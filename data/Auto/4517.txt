Gruodžio 27-ąją D. Matijošaitis į Argentiną išvyksta kartu su Benedikto Vanago „General Financing team Pitlane“ komanda. „Manau, kad ruošiuosi mažiausiai iš visų komandos narių, nes daug kas už mane jau suruošta“, – juokiasi D. Matijošaitis. Tai bus pirmoji jo pažintis su legendinėmis Dakaro lenktynėmis. „Aš tai vadinu pažintiniu turu. Važiuoju kartu su Benedikto komanda ir bandysiu iš vidaus sužinoti, kaip viskas atrodo ir kaip viskas turi būti“, – DELFI teigė D. Matijošaitis. Pats sportininkas neatmeta, kad galbūt kažkada ir pats startuos Dakare. „Daug kas tokias teorijas išvedinėja. Daugelis į mane žiūri kaip į tą, kuris galbūt kažkada gali surinkti tokį biudžetą, kad važiuotų į Dakarą, bet šiai dienai aš apie tai negalvoju, nes pinigų reikia milžiniškų. Galvoti aš negalvoju, bet nereiškia, kad nesvajoju. Manau, kad apie tai svajoja 99 proc. tų, kas su lenktynėmis susiję. O realistiškai aš kol kas jokio žingsnio, kad ten važiuočiau, nedarau. Važiuoju su komanda ir susirinksiu informaciją, nes kitokio ir geresnio būdo susirinkti informaciją nėra“, – teigė D. Matijošaitis. Lenktyninkas teigė, kad prieš Dakaro ralį tektų pasisemti panašių lenktynių patirties. „Benas man sako: pamatysi, kaip kitais metais važiuosi. Aišku, man patinka tie būrimai iš kavos tirščių. Aš pakankamai tvirtai galiu pasakyti, kad kitame Dakare dar nevažiuosiu. Apie tai kaip minimum reikėjo galvoti jau šiemet. Tam reikėjo jau šiemet ruoštis. Labai paprastas atsakymas – jei aš tam ruošiuosi, tai labai aiškiai matysis iš anksto. Tuomet pradėčiau važiuoti gerokai trumpesnėse ralio reido lenktynėse ir panašiai. Tikrai nebūsiu tas avantiūristas, kuris nuo Dakaro pradės pažintį su ralio reidu. Tai būtų per brangi ir per kvaila avantiūra“, – konstatavo D. Matijošaitis. 2017 metų Dakaro ralio dalyviai turės įveikti daugiau nei 9 tūkstančių kilometrų trasą, kuri drieksis per tris Pietų Amerikos valstybes: Paragvajų, Argentiną ir Boliviją. Startas bus duotas sausio 2 dieną Paragvajaus sostinėje Asunsjone. Lietuvai šiose varžybose kitąmet atstovaus pilotai Benediktas Vanagas, Antanas Juknevičius ir Vaidotas Žala.