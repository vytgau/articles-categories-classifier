275 km greičio ruožą iki Tukumano miesto Argentinoje komandos „General Financing team Pitlane” ekipažas įveikė per 2 val. 27 min. 26 sek. ir, preliminariais duomenimis, užėmė 18-ąją vietą. Tai – geriausias rezultatas tarp ralyje startavusių lietuvių. Nuo lyderio Sebastieno Loebo lietuvio „Toyota Hilux” atsiliko 20 min. 31 sek. Patikslinus rezultatus, B. Vanagas finišavo 17-as, o bendroje įskaitoje užkopė net į 16-ą vietą.  „Labai techniškas laiko ruožas. Labai daug purvo, nemažai feš-feš’o... Esu žiauriai piktas dėl teisėjų sprendimo, kad įkišo septynis lėtesnius varžovus priekyje mūsų. Turėjome labai daug pavojingų momentų. Trečdalį trasos, bemaž šimtą kilometrų važiavome dulkėse puse savo pajėgumo - tiesiog fiziškai nieko negali padaryti. Tačiau esame finiše. Manau, padarėme gerą darbą, važiuojame į bivuaką ir laukiame rytojaus”, - sakė B.Vanagas. Antrojo etapo Rezistensija – Tukumanas metu B. Vanagas ir jo šturmanas iš Lenkijos Sebastianas Rozwadowskis laikėsi tokios pačios taktikos, kaip ir išvakarėse: greitai kur galima ir ypač atsargiai, kai matomumas prastas. Pagal organizatorių informaciją, daug kelių buvo paplauti bei išgraužti neseniai praėjusių liūčių. 