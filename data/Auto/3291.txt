„Įvairūs ribotos serijos BMW modeliai džiugina entuziastus jau daugiau nei 30 metų. Paskutinis „BMW M4 GTS“ modelis neabejotinai pavergė visų tikrą vairavimo malonumą išpažįstančių vairuotojų širdis. Tačiau GTS, nors tinkamas ir paprastiems keliams, tačiau labiau orientuotas į važiavimą lenktynių trasoje, todėl buvo nuspręsta sukurti „BMW M4 CS“, kuris būtų puikus trasoje, tačiau leistų jaustis komfortiškai ir paprastuose keliuose“, – pranešime spaudai cituojamas „Modus Group“ atstovas, BMW prekės ženklo vadovas Aurimas Tamašauskas. Visiems automobilių mėgėjams, kalbant apie galingus sportinius automobilius, visada į galvą šaunantis pirmasis klausimas būna toks pat: kiek arklio galių? Trijų litrų darbinio tūrio, šešių cilindrų eilėje variklis kartu su „M TwinPower“ turbina į galinius ratus pasiunčia 460 AG ir 600 Nm sukimo momentą. Lyginant CS su paprastu M4, pastarasis turi 30 AG mažesnį galingumą ir 50 Nm mažesnį sukimo momentą. CS nesiekia galingiausios GTS modelio skalės, kuriame gainiojasi net 500 arklių. Į „BMW M4 CS“ montuojama 7 laipsnių, dvigubos sankabos automatinė greičių dėžė (DCT). Šis automobilis 100 km/h greitį pasiekia per 3,9 sekundės, tačiau greitas ir galingas automobilis nėra nepasotinamas. Dėl modernios kuro įpurškimo sistemos ir „M TwinPower“ turbinos įveikti 100 kilometrų „BMW M4 CS“ vidutiniškai sudegins tik 8,4 l benzino ir į aplinką išmes mažiau nei 200 g/km anglies dvideginio. Lengvesnis už pirmtakus Tam, kad variklio galingumas būtų jaučiamas dar labiau, „BMW M“ padalinys šiam modeliui pritaikė dietą, kuri leidžia CS modeliui didžiuotis 1580 kilogramų svoriu. Paprastas M4 sveria 35 kilogramais daugiau. Tokio rezultato pasiekta panaudojus daugiau anglies pluošto elementų. Taip pat pasirūpinta ir aerodinamika. „M4 CS“ turi specialiai šiam modeliui sukurtą priekinį oro aptaką, kuris užtikrina geresnį priekinių ratų sukibimą. Ant bagažinės dangčio taip pat sumontuotas aptakas, kuris atsakingas už geresnį galinių ratų sukibimą. Siekiant, kad visa tai būtų juntama kuo mažiau svorio atžvilgiu, šie elementai pagaminti iš ultra lengvo anglies pluošto. Papildomo dėmesio sulaukė ir važiuoklė. Priekinės ir galinės važiuoklės svirtys pagamintos iš labai lengvo aliuminio. Tai leido ne tik sumažinti svorį, tačiau padeda užtikrinti efektyvesnį važiuoklės darbą. Standartiškai „BMW M4 CS“ turi ir adaptyvią važiuoklę, kuri inžinierių sureguliuota taip, kad užtikrintų puikias važiavimo savybes tiek bendro naudojimo keliuose, tiek ir lenktynių trasoje. Galiausiai, nesvarbu koks greitas ir lengvas bus automobilis, jis negalės parodyti savo potencialo be gerų stabdžių. Standartiškai „M4 CS“ turės lengvą, bet galingą stabdžių sistemą. Bet jeigu to pasirodys per maža, pirkėjai galės užsisakyti dar efektyvesnius anglies keramikos stabdžius. „BMW M4 CS“ yra labai greitas, o tai įrodo legendinėje Niurburgringo trasoje užfiksuotas vieno įveikto rato laikas – 7 minutės ir 38 sekundės. Tai vos dešimčia sekundžių prastesnis laikas, nei „M4 GTS“ modelio, kuris kurtas būtent lenktynių trasoms. Stebins naujomis spalvomis Viduje „BMW M4 CS“ vairuotojas ras skoningą „Alcantara“ ir odos derinimą. Galima užsisakyti vairą, aptrauktą „Alcantara“, kuris išsiuvinėtas, tradicinėmis M padalinio raudonos ir mėlynos spalvos siūlėmis. Durų apdailai naudojama perdirbama medžiaga, kuriai suteiktas anglies pluoštą imituojantis paviršius. Kad vairuotojas jaustųsi kaip tikrame sportiškame automobilyje, standartiškai bus montuojamos sportinės sėdynės, kurias galima rasti kitoje specialioje, „Competition Package“ versijoje. Ausims malonumą suteiks ne tik išmetimo sistema, bet ir aukšto lygio garso aparatūra, kuri sukurta išskirtinai „BMW M4 CS“ modeliui. Taip pat „M4 CS“ pirkėjams siūlomos ir dvi naujos spalvos. Tai San Marino mėlyna ir Lime Rock pilka. „BMW M4 CS“ yra ekonomiškas ir praktiškas, nes bagažinės tūris siekia 445 litrus. Pirmieji „BMW M4 CS“ gatvėse turėtų pasirodyti jau šiemet, o gamintojas žada, kad jis bus gaminamas iki 2019-ųjų. Tačiau siekiant išlaikyti unikalumą ir paversti šį modelį tikrai išskirtiniu, jo gamybos apimtys bus ribojamos, todėl pasaulį išvys tik 2500 automobilių.