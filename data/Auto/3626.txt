„Net 70 proc. mūsų klientų mano, kad ir vairuotojo, ir keleivių draudimas yra reikalingas. Tačiau daugelis jų nėra apsidraudę asmens ar sveikatos, todėl matome nišą, kur savo klientams galėtume suteikti pridėtinę vertę – draudžiantiems vairuotojo civilinę atsakomybę kartu itin palankiomis sąlygomis apdrausti ne tik vairuotoją, bet ir keleivius. Juk automobiliu su keleiviais nuolat vyksta 44 proc. vairuotojų“, – sako „Lietuvos draudimo“ Žalų departamento direktorius Artūras Juodeikis. „Lietuvos draudimas“ vairuotojams, apsidraudusiems Transporto priemonių valdytojų civilinės atsakomybės privalomuoju draudimu (TPVCAPD), siūlo vairuotoją ir visus automobilio keleivius apdrausti už 1 eurą per mėnesį. Vairuotojo ir keleivių draudimo suma sieks 6000 eurų. Išmoką susižalojus eismo įvykyje vairuotojas ir keleiviai gautų nepriklausomai nuo to, kas bus eismo įvykio kaltininkas. Tai gali tapti reikšminga parama į avariją patekusios šeimos biudžetui ar kartu keliavusiems ir nukentėjusiems draugams, pažymima pranešime. Pernai vairuotojai, apdraudę automobilį privalomuoju civilinės atsakomybės (TPVCAPD) draudimu „Lietuvos draudime“, sutaupė daugiau nei 950 tūkst. eurų techninės pagalbos tarnybos paslaugoms, mat šią paslaugą gauna kartu su draudimu. Per metus tarnyba padėti vairuotojams skubėjo 12 tūkstančių kartų, arba vidutiniškai 30 kartų per dieną. „Lietuvos draudimo“ duomenimis, draudimo polisų su technine pagalba skaičius per dvejus metus išaugo 2,5 karto. Dažniausiai vairuotojai nemokamą techninę pagalbą kvietė, kai automobilį reikėjo nutempti po eismo įvykio. Taip pat neretai techninės pagalbos tarnyba skubėjo padėti vairuotojams užvesti automobilį, pakeisti prakiurusią padangą, pametus ar užtrenkus automobilio raktelius. Be to, techninės pagalbos tarnyba sulaukė kone 60 tūkstančių skambučių iš vairuotojų, kurie norėjo pasikonsultuoti dėl gedimo ir ar galima tęsti kelionę.