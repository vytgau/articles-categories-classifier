Ypatingai, jei žiūrime į kainą. Žinoma, kai kalbame apie modelį, kuris kainuoja nuo 105 iki 120 000 eurų, tai diskutuoti apie ją būtų nelabai logiška. Bet žvelgiant į įspūdingą „Lexus LC 500“ išvaizdą, net nekyla noras tradiciškai „Lexus“ lyginti su „Premium“ segmento Europos gamintojų GT klasės modeliais. Nes bene vienintelis tikrai išsiskiriantis savo išvaizda yra hibridinis „BMW i8“. Bet jis – tiek ir beveik pusantro karto brangesnis, tiek ir, išsekus akumuliatoriaus įkrovai, gerokai lėtesnis. Tad japoniškas „Gran Turismo“ klasės modelis asociacijas kelia nebent su „Aston Martin“, „Lamborghini“ ar „Ferrari“ superautomobiliais – tokiais, kurių kainoraščių gamintojo puslapiuose nerasite. Ir aš velniškai puikiai suprantu bei palaikau tuos „Lexus LC 500“ pirkėjus, kurie užsisakė automobilį jo net nematę gyvai – galiausiai sulaukę savo pirkinio jie nebent galės eilinį kartą pakeiksnoti lėtai veikiančią multimedijos-navigacijos sistemą su nepatogiu valdymu ir..  ...ir kaip ir viskas. Gamintojas net nebando lyginti savo kupė flagmano su 6-os serijos BMW M kupė ar E klasės kupė „Mercedes“ – neturiu nei mažiausių abejonių, kad bandymų trasoje jis rodytų ne mažiau įspūdingus rezultatus (ypatingai jei komplektuojamas su „Sport+“ įranga, turinčia galinius vairuojamuosius ratus, LSD diferencialą, kintamo veikimo vairo stiprintuvą), bet šis automobilis sukurtas ne tam. O mėgautis aukščiausios klasės važiavimu rafinuotos išvaizdos kelioniniu kupė automobiliu. Pasirinkimui – arba modelis su atmosferiniu V8 5l 477 AG varikliu ir pirmą kartą montuojama net 10 pavarų automatine greičių dėže („Aisin“ gamintojo), arba hibridiniu 259 AG 500h modeliu su V6 motoru ir elektros varikliu – tiek pirmas, tiek ir antras yra velniškai greiti (atitinkamai iki 100 km/val. įsibėgėja per 4,7 ir 5 sekundes) ir džiugina ne tik efektyvia dinamika, bet ir gaubiančia aukščiausios japoniškos meistrystės „Takumi“ salono apdaila. Bet ką čia daug pasakoti – naująjį „Lexus LC 500“ reikia pamatyti ir išgirsti vaizdo medžiagoje.