Po „feislifto“ (facelift – angl. Tradiciškai vadinamas automobilio dalinis patobulinimas, jauskitės laukiami straipsnio komentaruose pasiūlyti lietuvišką trumpą atitikmenį ar naujadarą) abiejų modelių išorės atnaujinimais buvo paryškintos detalės: kiek pakeistos priekinės grotelės kartu su naujais žibintais „Mazda3“ modelyje pagyvino automobilio ekspresiją, panašų vaidmenį atliko ir naujas galinis buferis. „Mazda6“ modelis po atnaujinimo pasiūlytas dar aptakesnių linijų, su naujais žibintais ir papildomai pasirenkamais 19 colių ratlankias. Kontrastai „Mazda“ dizaino sprendimus jau ne pirmus metus norisi pagirti – subjektyviu vertinimu, šio japonų gamintojo pastarieji automobiliai priskirtini prie labiausiai glostančių akį ir pasižymintys harmoningumu. Rafinuotos, modernios, sportiškos linijos: atrodo, toks paprastas receptas, tačiau jį išgauti daugeliui užtrunka dešimtmečius. O štai įsėdus į saloną minčių kyla visokių. „Mazda3“ prietaisų skydelis savotiškai disonuoja su automobilio šiuolaikiškumu: jis skurdokas informacija ir jau senamadiškas. Panašios pastabos tinka ir klase aukštesniam „Mazda6“ modeliui. Ko nepasakytum apie abiejų mašinų multimediją: aiškus, paprastas meniu ir pats geriausias automobilių industrijoje kol kas išrastas valdymas keletu mygtuku su sukamuoju valdikliu ant centrinio porankio. Čia jau „premium“ segmento prisilietimas, bent jau mentaliniame lygmenyje. Be to, 7 colių skersmens ekranas (abiejuose modeliuose) – jautrus lietimui, tad yra dar viena valdymo alternatyva. Nežiūrint į prietaisų skydelį, abiejų automobilių salonas palieka smagų įspūdį: ergonomiškas, pakankamai asketiškas mygtukų skaičiumi, malonios lietimui medžiagos ir, bent jau iš pirmo žvilgsnio, neblogas jų surinkimas. Bandytas „Mazda3“ su aukščiausiu „Luxury Plus“ įrangos lygiu buvo aprūpintas kokybiškai garsą atkuriančia „Bose“ audiosistema ir minkštutėlės odos sėdynėmis, vairuotojo – dar ir reguliuojama elektra. Tiesa, priekiniai krėslai kiek siauroki, o erdvės ant galinės sėdynės nestinga galvų lygyje, bet ilgakojams čia yra apribojimų. Plotis – komfortiškas sėdint dviese, trise teks pasispausti. Tačiau automobilis nėra mažas C segmentui. „Mazda 3“ hečbeko ilgis – 4465 mm, plotis – 1795, aukštis – 1455 mm, o atstumas tarp ašių – 2700 mm. 350 litrų bagažinės dydis savo segmente yra arčiau mažesniųjų, tačiau sulanksčius galines sėdynes „Mazda3“ gali pasiūlyti vieną didžiausių erdvių klasėje – 1360 l. Bandytos „Mazda6“ su „Premium Plus“ įrangos lygiu sėdynės „paprastesnės“ medžiagų parinkimu, bet ne prastesnės, turinčios gerą šoninį prilaikymą. Galinėje sedano dalyje vietos pakanka trims keleiviams tiek kojų, tiek galvų ir pečių erdvėje, o bagažinės tūris – 480 litrų. Atskaitos taškas – 4000 Tiek bandytame „Mazda3“, tiek „Mazda6“ automobilyje sumontuoti 2 litrų benzininiai varikliai, mažesniajame modelyje jo galingumas siekia 120 AG, o didesniajame – 165 AG. „Mazda“ kol kas dar nesivaiko dabartinių technologijų madų kurti mažesnio tūrio motoriukus su aukštesnio slėgio turbinomis, sugebėdama savais inžineriniais sprendimais pagaminti tinkamus tiek Europos taršos reguliavimų filtrą įveikti, tiek vairuotojo neliūdinti variklius. Subjektyviai, abi jėgainės paliko neblogą įspūdį. „Mazda3“ modelio variklis apsukas renka azartiškai, palydint maloniam tembrui (gera garso izoliacija leidžia jį išgirsti tik pasiekus aukštesnes apsukas), galios nepritrūko. Na, gal nebent išskyrus staigius lenkimus, bet tokius dalykus galima išspręsti naudojant smegenų resursus ir / arba aktyvuojant sportinį režimą, kuris paspartina ir pagyvina reakcijas į akceleratoriaus mynimą. 210 Nm maksimalus sukimo momentas pasiekiamas prie 4000 aps./min. „Mazda6“ motoras kiek vangiau įsisuka, bet pasiekus tų pačių 4000 apsukų per minutę ribą (ir tuos pačius 210 Nm) tampa labai smagus, o šešių laipsnių automatinė pavarų dėžė dirba tiksliai ir adekvačiai poreikiams abiejuose modeliuose. „Mazda6“ taip pat pagyvina sportinis režimas: prie šių motorų specifikos nesunku greitai priprasti ir belieka tiesiog žaisti akceleratoriumi pagal poreikį. Degalų sąnaudos nenustebino – 7,4 litro šimtui kilometrų mišriomis sąlygomis per 214 įveiktų kilometrų su maždaug 1,3 tonos tuščia sveriančia „Mazda3“ yra padorus rodiklis (arba nepadorus, jeigu žiūrėsime į gamintojo deklaraciją – 5,6 l / 100 km). Gi apie porą šimtų kilogramų sunkesnės „Mazda6“ motoras per 143 testo kilometrus pasitenkino ir 7,1 litro vidutinėmis sąnaudomis (gamintojas nurodo 6 l), bet dėl teisybės reikia patikslinti, jog didžioji dalis kelio šiuo modeliu buvo įveikta užmiestyje. Dalis apie smagumus Vairuoti abu šiuos automobilius smagu: „Mazda3“ pakaba sureguliuota gana standžiai, bet dirba tyliai, o įvairiausių pavasarinio kelio konfigūracijų duobes praryja be streso. „Mazda6“, kaip ir priklauso vidutinio dydžio sedanui, yra gerokai minkštesnis, visus kelio nelygumus įveikia solidžiai ir pasižymi tuo pačiu akustiniu duobių ignoravimu. Abiejų modelių vairo mechanizmai tikslūs ir informatyvūs, kėbulo svyriai nedideli – ypač šiuo aspektu džiugina didesnė „Mazda6“, kurios vizitinėje kortelėje apskritai galėtų būti tirada apie vairavimo lengvumo pojūtį. Sėdint prie vairo nesitiki, kad valdomas 4895 mm ilgio ir 1840 mm pločio automobilis – jis tiesiog labai judrus ir aštrus. „Mazda3“ būtų galima drąsiai rekomenduoti valdymo savybes vertinantiems vairuotojams. Aišku, jeigu jums netrukdo keletas senamadiškų keistenybių salone ar faktas, kad tokio įrangos lygio automobilyje už navigaciją dar reikia atskirai susimokėti, o gale sėdintiems nėra nė vieno USB lizdo, ką jau kalbėti apie sėdynių šildymą.  Pastarosios dvi pastabos galioja ir „Mazda6“ sedanui. Bet jo valdymas gali atpirkti bet kurią nuodėmę: kompaktiškas trečiukas ar D segmento sedanas – pasirinkti nebūtų lengva, nes vertinant vairavimo kriterijų visumą jie kone identiški savo lengvumu. Gamintojai teigia, kad tokius pojūčius lemia „Skyactive Vehicle Dynamics“ sistemos – padedančios sujungti transmisiją, variklį, važiuoklę, vairo mechanizmą ir vairuotoją į vieną darniai veikiantį junginį, – triukai. Šio skambaus derinio esmė iš tiesų yra paprasta – jutiklių pagalba elektroninės smegenys „G-Vectoring Control“ turi suvokti, su kokiais fizinių jėgų iššūkiais judėdamas susiduria automobilis ir padėti vairuotojui juos įveikti. Todėl greitai apdorodama ratų sukimosi greičio, akceleratoriaus ir vairo padėčių bei kitus duomenis sistema manipuliuoja sukimo momentu tarp vedančių ratų automobiliui įveikiant posūkius, padėdama jam tai padaryti kuo efektyviau, tiksliau, saugiau. Iš vairuotojo taško telieka pripažinti, kad posūkiuose abu automobiliai išties džiugino. Pasirinkimai Lietuvoje „Mazda3“ siūlomas pasirinkti su vienu iš dviejų benzininių variklių: 1.5 litro darbinio tūrio 100 AG bei bandytojo 2 litrų 120 AG. Dyzeline alternatyva nurodomas 1.5 litro 105 AG galios motoras. Visi trys varikliai derinami su 6 laipsnių mechanine, galingesnis benzininis ir dyzelinis – ir su 6 laipsnių automatine pavarų dėže. „Mazda6“ mūsų šalyje galima įsigyti su benzininiais 2 litrų darbinio tūrio 145 AG (kartu su 6 pavarų mechanine greičių dėže) arba – kaip ir bandytasis modelis – 165 AG (kartu su 6 laipsnių „automatu“) galios varikliais, taip pat galima rinktis galingesnį 2.5 litro 192 AG agregatą su minėta automatine transmisija, leidžiantį automobiliui nuo 0 iki 100 km/val. įsibėgėti per 7,8 sek. Dyzelinių jėgainių gerbėjams – du pasirinkimai: 2.2 litro 150 AG ir 380 Nm jėgainė arba galingesnė 175 AG ir 420 Nm jos versija. Šis motoras siūlomas tik su 6 pavarų automatine transmisija, o silpnesnį galima rinktis ir su 6 bėgių „mechanika“. Atnaujinto „Mazda3“ kaina Lietuvoje prasideda nuo 15 tūkst. 990 eurų už hečbeko kėbulo versiją, nuo 18 tūkst. 540 eurų – už sedaną. Bandyto modelio su aukščiausios komplektacijos „Luxury Plus“ paketu kaina – 24 tūkst. 840 eurų. „Mazda6“ su silpniausiu benzininiu motoru ir mechanine pavarų dėže kaina Lietuvoje startuoja nuo 20 tūkst. 900 eurų, o dyzelinė versija kainuoja nuo 24 tūkst. Bandytasis „Mazda6“ su trečio įrangos lygio iš keturių galimų paketu kainuoja 29 tūkst. 693 eurus. Kas labiausiai patiko: Abu automobiliai palieka ypatingo vairavimo lengvumo įspūdį. Kas labiausiai nepatiko: Abiem automobiliams būtų neprošal atsikratyti kelių senamadiškų reliktų. Papildomos pastabos: 1. Atnaujinta „Mazda3“ gavo naujų saugumo technologijų sprendimų. Automobilyje įdiegta susidūrimo išvengimo sistema, kurioje įprastą lazerinį jutiklį pakeitė itin jautri vaizdo kamera, leidžianti tiksliau ir platesniu kampu fiksuoti kliūtis. Tradicija europietiškiems modeliams tampantis paketas: avarinio stabdymo, vairuotojo perspėjimo, nematomos zonos stebėjimo, kelio ženklų atpažinimo sistemos. 2. „Mazda6“ įdiegta saugumo sistema „Advanced Smart City Brake Support“ kilus susidūrimo grėsmei ir vairuotojui nespėjant reaguoti gali savarankiškai visiškai sustabdyti automobilį važiuojant 4-80 km/val. greičiu, ji taip pat aptinka pėsčiuosius bei veikia net ir važiuojant atbulai (2-8 km/val. greičio diapazone). Į važiavimo užmiestyje pavojus orientuota sistema „Smart Brake Support“ gali visiškai sustabdyti „Mazda6“ važiuojant 15-160 km/val. greičiu.