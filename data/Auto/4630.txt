„Eneos 1006 km lenktynių“ organizatorius Darius Jonušis paskelbė, kad be lenktynių Palangoje, kurios yra neatsiejama kiekvieno lenktynininko kalendoriaus dalis, organizuos dar vienas žiedines lenktynes, tik rudenį ir Estijoje. „Pernu miesto prieigose esančios trasos savininkai susisiekė su mumis ir pasiūlė organizuoti lenktynes jų šalyje. Pagalvojau, kad būtų visai įdomu. Pasitarę su aplinkinių šalių ilgų distancijų lenktynių organizatoriais nutarėme, kad tai bus puikus lenktynių sezono Baltijos šalyse uždarymo renginys ir sutarėme, kad lenktynės vyks rugsėjo pabaigoje“, – pasakoja D. Jonušis. Lenktynės Estijos Pernu mieste taps puikia sezono pabaiga – organizatoriai nori padaryti visiems žiedinių lenktynių gerbėjams ir dalyviams puikią sezono uždarymo šventę. Į Pernu rugsėjo 21-24 dienomis suvažiuos ne tik 1000 km lenktynių dalyviai, tai bus kartu ir Baltijos šalių žiedinių lenktynių BATCC čempionato paskutinysis etapas, į kurį susirenka stipriausi Baltijos šalių bei Skandinavijos sportininkai. Susitikime su sportininkais dalyvavęs LASF prezidentas Romas Austinskas su džiaugsmu sutiko žinią, kad Baltijos šalių regione atsiras dar vienos ilgų distancijų lenktynės, kurias organizuos lietuviai. „Mes labai džiaugiamės, kad pripažintas geriausias pastarųjų metų automobilių sporto renginys Lietuvoje plečiasi ir tampa geidžiamas aplinkinėse šalyse. Tai rodo lietuvių sugebėjimą organizuoti aukščiausio lygio lenktynes“, – sako LASF prezidentas. Naujos lenktynės žada Pernu gyventojams karštą rugsėjo pabaigą, nes jose tikimasi sulaukti kelių šimtų dalyvių. Varžybomis jau susidomėjo nuolatiniai „Eneos 1006 km lenktynių“ dalyviai iš užsienio. Kadangi Pernu lenktynių data yra suderinta su aplinkinių šalių lenktynių kalendoriumi, jos darosi patrauklios ir užsienio šalių sportininkams. „Mūsų tikslas padaryti puikią šventę visiems Baltijos šalių lenktynininkams. Šventę, kuri vainikuotų visą kitų metų lenktynių sezoną“, – sakė lenktynių organizatorius D. Jonušis. Žinoma, Lietuva yra unikali šalis tuo atžvilgiu, kaip mūsų šalyje yra mėgiamos ilgų distancijų lenktynės. Ne paslaptis, kad nemažai sportininkų paruošę automobilį išvažiuoja tik į vienas lenktynes per sezoną – „Eneos 1006 km lenktynes“ Palangoje. Anot D. Jonušio, Pernu lenktynėse neišvengiamai didžiulė dalis sportininkų bus iš Lietuvos, tačiau ilgainiui lietuvis įsitikinęs, kad šiuo virusu užkrės ir Estijos komandas. „Ilgų distancijų lenktynių populiarumas Lietuvoje negimė per naktį – tai mūsų daugelio metų įdirbis. Neabejoju, kad per keletą metų panašią meilę ilgų distancijų lenktynėms mes išugdysim ir estams, o vėliau galbūt ir latviams“, – šypsosi 1000 km lenktynių Palangoje sumanytojas ir organizatorius. D. Jonušis neatmeta galimybės, kad dvejos lenktynės ilgainiui gali išaugti į trejas ir galbūt po keleto metų Baltijos šalyse atsiras „Baltic 1000 series“ ilgų distancijų lenktynių serija, kurios esmė – po vienerias žiedines 1000 km lenktynes kiekvienoje iš trijų šalių – Lietuvoje, Latvijoje ir Estijoje. „Baltic 1000 km series“ 2017 lenktynių kalendorius: Liepos 20 – 22 d. „Eneos 1006 km lenktynės“ Palanga, Lietuva Rugsėjo 21 – 24 d. „1000 km Pernu“ Pernu, Estija.