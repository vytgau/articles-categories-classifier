Šešioliktą kartą Jungtinėse Amerikos Valstijose rengiami „North American Concept Vehicle Awards“ apdovanojimai skirti įvertinti automobilius, kurie, tikimasi, lems ateities automobilių rinką. Apdovanojimuose buvo vertinami 24 šiemet Los Andželo, Detroito, Čikagos, Toronto bei Niujorko automobilių mugių metu pristatyti koncepciniai modeliai. „Jaguar I-Pace“ išnaudojo visas automobilių elektrifikacijos dizaino atveriamas galimybes, todėl visiškai elektrinis miesto visureigis vadinamas vienu iš labiausiai akį glostančių kada nors „Jaguar“ pagamintų koncepcinių automobilių. 2018 metų antroje pusėje į gatves išriedėsiantis koncepcinis modelis yra pirmojo „Jaguar“ elektromobilio „I-Pace“ prototipas. „Jaguar I-Pace“ prototipas vertinimo komisiją sužavėjo gražiu futuristiniu dizainu. Vienas iš komisijos narių Ashly Knappas jį pavadino „automobilių technologijų plėtros orientyru“. Komisijos narė Lauren Fix teigė, jog „pristatydami koncerno ateities planus įkūnijančią „I-Pace“ koncepciją „Jaguar“ neabejotinai sustiprino savo prekinio ženklo reputaciją“.  Gamintojai žadai, kad 400 AG bei 700 Nm maksimalų sukimo momentą išvystantis „I-Pace“ prototipas bus tikras vairuotojo automobilis. Siekiant šio tikslo į prototipą įmontuoti du elektros varikliai – integruoti į priekinę bei galinę ašis. Abu varikliai veikia išvien su visų varančiųjų ratų pavara, užtikrinančia automobilio dinamiką (nuo 0 iki 100 km/val. įsibėgėja per mažiau nei keturias sekundes) bei ratų sukibimą su kelio dangos paviršiumi bet kokiu oru. Su vienu ličio jonų baterijos įkrovimu vidutinis vartotojas galės įveikti, kaip žadama, 500 km distanciją.