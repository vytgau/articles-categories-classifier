Lenktynėse tarp 141 užsiregistravusio ekipažo galima išvysti ir daugybę lietuviškų vardų. Griežto reglamento transporto priemonėms čia nėra. „Suvažiavo pilna transporto priemonių: nuo paprastų senų kledarų iki gerai paruoštų visureigių“, – DELFI pasakojo komandos „Black Hole“ vienas narių Karolis Sankauskas, kartu su bendraminčiais Mindaugu Vanagu ir Algirdu Talučiu keliaujantys 2004 m. gamybos „Nissan Patrol“ visureigiu.  Tarp kitų dalyvių galima išvysti ir bekelei iš pirmo žvilgsnio nelabai tinkančių automobilių, bet dalis maratono dalyvių nesivaiko sportinių rezultatų, o tiesiog siekia gerai praleisti laiką. Be to, kad sportininkai nesimaišytų su turistais dalyviai suskirstyti į skirtingas klases, kurioms numatyti skirtingo sudėtingumo maršrutai. Europoje varžybų dalyviai per keletą dienų turi įveikti tik vieną ypatingai ilgą (3110 km) etapą, kurio pabaigoje privalo atsidurti Genujos (Italija) arba viename iš kelių Ispanijos uostų bei patekti į keltą. Persikėlę į Afrikos žemyną lenktynininkai mėgėjai keliaus per Maroką, Mauritaniją, Senegalą ir finišuos Atlanto pakrantėje Gambijoje. Per 16 varžybų dienų jiems teks įveikti į 14 etapų padalintą 8629 km trasą. „Nuo Maroko ir prasidės tikrasis ralis, o ne pasivažinėjimas serpantinais ir kaimo keliukais“, – teigė K. Sankauskas.