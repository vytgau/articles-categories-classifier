Stengdamiesi nuo mažens ugdyti saugaus elgesio keliuose jausmą bei supažindinti vaikus su kelių eismo taisyklių pradmenimis, valstybės įmonės „Automagistralė“, „Klaipėdos regiono keliai“ ir Lietuvos automobilių kelių direkcija kaip partneriai prisidėjo prie šio renginio organizavimo. „Džiugu, kad į organizatorių kvietimą pasivaržyti specialiai jiems įrengtose „drago“ bei slalomo trasose atsiliepė didelis būrys jaunųjų lenktynininkų ne tik iš pačios Palangos ir aplinkinių rajonų, bet ir Vilniaus ir Kauno, Jurbarko ir Tauragės, ir net iš Rygos, – sako vienas elektromobilių maratono iniciatorių ir rengėjų, VšĮ „Autoeventus“ direktorius Darius Grinbergas. – O ir atvykusieji bei juos atlydėjusieji tėveliai džiaugėsi ne tik per kraštus trykštančiu atžalų azartu, bet ir į Palangą atėjusia vasara“. Atkakliausios batalijos, žinoma, užvirė finale, į kurį pateko greičiausieji. „Mikro drag“ klasės nugalėtoju tapo 5,5 metų klaipėdietis Rapolas Šimkaitis, pranokęs pusmečiu vyresnį vietinį lenktynininką Joną Lukauską ir 4,5 metų vilnietį Dominyką Juozėną. Nugalėtojo prieš antrąjį prizininką įgytas pranašumas – vos 7 dešimtosios sekundės dalys – kaip tikrų tikriausiose lenktynėse! Tokia pat atkaklia kova pasižymėjo ir slalomo klasės kovos, kuriose santykius aiškinosi kauniečiai su uostamiesčio atstovais. Aukščiausiąjį ir trečiąjį nugalėtojų pakylos laiptelius užėmė laikinosios sostinės atstovai Jokūbas Tamašauskas ir Tauras Brukštus , o dviem frontais rungtyniavęs klaipėdietis R. Šimkaitis šįkart buvo priverstas tenkintis antrąja vieta. „Mini drag PRO“ klasės dalyvių finale susigrūmė ir kitose įskaitose dominavę D. Juozėnas, kuris čia džiaugėsi pergale. ir antras likęs J. Tamašauskas, o trečiąją vietą iškovojo kaunietis Vakaris Efimenka. „PRO klasėje jau kelerius metus lenktyniauja mažieji sportininkai su labai gerai paruošta technika. Konkurencija čia milžiniška. Automobiliukai gali įsibėgėti iki 20 km/val., bet šiose lenktynėse svarbiausia – neviršyti taisyklių ribojamo 12 km/val. greičio. Jokių greičio matavimo prietaisų vaikai neturi. Jiems reikia patiems pajusti kokiu greičiu važiuoja ir suvokti, kad jei viršysi greitį – pralaimėsi“, – sakė vaikų lenktynių pagrindinis teisėjas Edvinas Preckailo.  Jaunųjų lenktynininkų batalijas atidžiai sekė ne tik jų tėveliai bei gausus būrys vasariškais malonumais besidžiaugusių poilsiautojų, bet ir Palangos savivaldybės vicemeras Rimantas Antanas Mikalkėnas, UAB „Energijos tiekimas“ generalinis direktorius Vidmantas Salietis, tituluotas dviratininkas Tomas Vaitkus, sklandytojas Algirdas Šimoliūnas ir elektromobilių lenktynių dalyviai.