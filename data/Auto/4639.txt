Be to, tradiciškai neliks nuošalyje ir transporto priemonių blaivumo patikrinimai – jiems policija skirs didesnį dėmesį gruodžio 12-18 dienomis bei pirmąją dieną po Šv. Kalėdų – gruodžio 27-ąją. Gruodžio mėnesį policijos pareigūnai šalies keliuose vykdys šias kontrolės priemones: Lapkričio 28 d. – gruodžio 4 d. – transporto priemonių važiavimo greičio kontrolė. Gruodžio 5-25 d. – pėsčiųjų, dviračių vairuotojų, vadeliotojų kontrolė (pėsčiųjų važiuojamosios kelio dalies perėjimo ar ėjimo ten, kur draudžiama, kontrolė; eismo reguliavimo signalų, kelio ženklų, ženklinimo reikalavimų, eismo tvarkos automagistralėse laikymasis; atšvaitų, kitų šviesą atspindinčių elementų naudojimas tamsiuoju paros metu ar esant blogam matomumui). Gruodžio 12-18 d. – transporto priemonių vairuotojų blaivumo patikrinimai (inicijuota Europos kelių policijos tinklo TISPOL ir vykdoma daugelyje Europos šalių); Gruodžio 12-18 d. – pavojingo ir chuliganiško vairavimo kontrolė. Gruodžio 19-25 d. – privalomų saugos priemonių (diržai, šalmai) naudojimo, vaikų vežimo automobiliuose taisyklių laikymosi kontrolė; dviračių vairuotojų ryškiaspalvių liemenių su šviesą atspindinčiais elementais naudojimo kontrolė; vairuotojų naudojimosi mobiliojo ryšio priemonėmis vairuojant, įspėjamųjų signalų rodymo kontrolė. Gruodžio 27 d. (antradienis) – vairuotojų blaivumo patikrinimai. Nerimą kelia neblaivių skaičius Per šių metų vienuolika mėnesių, pirminiais duomenimis, užfiksuoti 337 tūkst. 503 Kelių eismo taisyklių pažeidimai. Daugiausia nustatyta leistino važiavimo greičio viršijimo atvejų – 122 tūkst. 843. Nerimą kelia neblaivių asmenų skaičius: šalies keliuose policijos pareigūnai išaiškino 18 tūkst. 786 neblaivius vairuotojus, tarp jų 8 tūkst. 587 neblaivūs dviračių vairuotojai ir 176 vadeliotojai. Sulaikyti 3 tūkst. 237 asmenys, kurie transporto priemones vairavo būdami neblaivūs ir neturėdami teisės vairuoti. Už pavojingą ir chuliganišką vairavimą administracinėn atsakomybėn patraukti 606 vairuotojai, 29 iš jų buvo neblaivūs. Išaiškinti 12 tūkst. 687 pėsčiųjų padaryti Kelių eismo taisyklių pažeidimai, iš jų 1 tūkst. 763 atvejai – važiuojamosios kelio dalies perėjimas arba ėjimas ja ten, kur draudžiama, 1 tūkst. 700 atvejų – pėstiesiems nustatytų elgesio tamsiuoju paros metu arba esant blogam matomumui reikalavimų nesilaikymas. Atkreiptinas dėmesys ir į tai, kad tiek vairuotojai, tiek ir keleiviai vis dar, sėdę į automobilį, „pamiršta“ užsisegti saugos diržą: užfiksuoti 19 tūkst. 145 tokie „užmaršumo“ atvejai. „Už neatidėliotinų reikalų tvarkymą“, t. y. naudojimąsi mobiliojo ryšio priemonėmis vairuojant, nubausti 16 tūkst. 807 vairuotojai. Lietuvos kelių policijos tarnyba prašo visų būti atsakingais eismo dalyviais, paisyti nustatytos tvarkos kelyje, gerbti ir saugoti vienas kitą. Kartu Lietuvos kelių policijos tarnybos pareigūnai primena, kad kiekvieną savaitgalį išvykstama į vieną ar kelias apskritis ir vykdomi specialieji reidai.