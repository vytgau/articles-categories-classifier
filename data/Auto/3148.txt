Automobilio salono valymas, ypatingai atšilus orams, daugeliui vairuotojų tampa ne prievole, o malonumu – jei jis nėra labai purvinas ar suteptas tokiomis medžiagomis, kurias pavyks išvalyti tik cheminiu valymu, tą daryti nesudėtinga. Ir, kuo dažniau, tuo geriau – laiku išvalyti nešvarumai neįsigers į apdailos medžiagas, reguliariam salono valymui reikės mažiau pastangų, nosies neerzins nemalonūs kvapai, švarūs stiklai ir sausi kilimėliai didins saugumą, užtikrindami skaidrų ir aiškų vaizdą. Be to, dulkės ir kiti nedidelėje salono erdvėje susikaupę nešvarumai negrės kilti alergijai ir susirgti kvėpavimo ligomis. Būtent automobilio salone, kuriame praleidžiame daug laiko, ant paviršių susikaupia itin daug nešvarumų – atlikus laboratorinius tyrimus buvo nustatyta, kad vidutiniškai automobilio salone yra 350, o bagažinėje, į kurią dažniausiai dedami pirkiniai – net 850 skirtingų bakterijų rūšių. Ypatingai nešvarus yra vairas, pavarų perjungimo svirtis, durelių rankenėlės ir, žinoma, kilimėliai. Bakterijų gerokai padaugėja šiltuoju metų laiku, o ypatingai jų daug tuose automobiliuose, kuriuose keliaujama su gyvūnais ar vaikais, salone daug maisto likučių, gyvūnų plaukų. Dulkių erkės, pelėsis ir mikrobai – visos šios „gėrybės“ yra neišvengiami pakeleiviai nedidelėje erdvėje, kurioje kartais praleidžiame daugiau laiko nei namuose, tad reikia pasirūpinti, kad jų būtų kuo mažiau. Nesudėtingi salono priežiūros pagrindai „Armor All“ specialistai pataria, kad salono valymą reikia pradėti nuo kilimėlių – po itin vėlyvo pavasario, kai dar gegužę iš dangaus krenta snaigės, kilimėliai, ypatingai jei jų žiemą nepakeitėte guminiais, bus pilni purvo ir įmirkę. O drėgmė salone – didžiausias rasojančių langų kaltininkas. Todėl svarbu pasirūpinti, kad automobilyje būtų ne tik tinkamai veikianti vėdinimo sistema, tvarkingas kondicionierius ir pakeistas salono filtras, bet ir sausi, neįmirkę kilimėliai. Tad pirmiausiai juos išimkite ir išpurtykite, išvalykite pelenines ir dėtuves. Atminkite, kad to daryti bet kur negalima – tam yra specialios vietos prie savitarnos plovyklų, kur galite išpurtyti kilimėlius, išmesti šiukšles. Jei kilimėliai sutepti, juos apipurkškite kilimėlių valikliu ir nuvalykite šiurkščiu šepečiu – taip pašalinsite pridžiūvusį purvą, kurį vėliau lengvai išsiurbsite dulkių siurbliu. Prie plovyklų yra ir automatiniai dulkių siurbliai, kuriais galite išsiurbti automobilio saloną, bagažinę ir kilimėlius. Sunkiau pasiekiamose salono vietose (pavyzdžiui, tarpuose tarp priekinių sėdynių) per jėgą negrūskite siurblio antgalio, nes taip subraižysite plastikinę apdailą, o ten esančius nešvarumus išvalykite plokščiu šepetėliu ar teptuku ilgesne rankena. Juo galite nuvalyti ir dulkes, esančias vėdinimo grotelėse, tuo pačiu įjungę vėdinimą visu greičiu. Dar vienas variantas – sunkiai pasiekiamose vietose esančias šiukšles išpūskite į 12 voltų rozetę jungiamu kelioniniu fenu. Dažnai valyti automobilio saloną paprasčiau Kitas žingsnis – dėmių valikliu išvalykite sėdynių apmušalus. Labai svarbu nepalikti įsisenėjusių nešvarumų, kuriuos vėliau išvalyti bus tik sunkiau, todėl apmušalų valymui skirtas šluostes laikykite salone. Jei sėdynės aptrauktos oda, naudokite tik šiai dangai pritaikytus valiklius – jų sudėtyje yra būtinos medžiagos, kurios ne tik valo, bet ir atnaujina perdžiūvusią odą, ją sudrėkina ir suminkština, impregnuoja įtrūkimus ir apsaugo nuo žalingų ultravioletinių saulės spindulių – vasarą tai itin svarbu. Ir jokiu būdu odos valymui nenaudokite plastiko ar kitų dangų valiklio – jis tik pagreitins natūralios odos senėjimą. Pasirūpinkite ir švariais langais – tai svarbu ne tik dėl estetinių priežasčių, bet ir dėl saugumo. O juk pavasarį šylant orams ir dažnai lyjant, keičiantis temperatūroms ir dienos kaitrai keičiant vėsų nakties orą, langai itin greitai aprasoja. Tad jei jūsų vėdinimo sistema tvarkinga, specialia mikropluošto šluoste ir šluostėmis, apsaugančiomis nuo rasojimo, iš vidaus nuvalykite stiklus. Taip pat nepamirškite ir galinio vaizdo veidrodėlio – taip užtikrinsite, kad automobilio langai bus švarūs ir skaidrūs, o jūsų kelionė – saugesnė. Svarbu kokybiškos priežiūros priemonės Kad geros nuotaikos negadintų apdulkėjęs prietaisų skydelis ir kitos salono detalės, jas valykite specialiai tam skirtomis servetėlėmis. Yra ir tokios, kurios suteikia plastikui blizgesio. Tik nevalykite jomis vairo ir pedalų – dėl sudėtyje esančio silikono jie taps slidūs! Taip pat dėl šios priežasties valyti oda aptrauktą vairą naudokite įprastas salono šluostes, o ne skirtas odinei sėdynių apdailai. Multimedijos sistemos ekraną, taip pat prietaisų rodmenis dengiantį skaidrų plastiką valykite ekranų arba stiklų valikliu – jie nepaliks dryžių. Taip pat stiklų ir plastiko valymui nenaudokite popierinių rankšluosčių – ant paviršiaus jie paliks popieriaus likučius. Tad jei žiemą dažniau tenka rūpintis automobilio išore, kad pašalintumėte ant automobilio susikaupusias druskas, skatinančias koroziją, vasarą neišvengsite daug dulkių ir nešvarumų, todėl ir blizginti saloną teks dažniau. Be to, kokybiškos plastikinių dalių šluostės ir aerozolis ne tik jas nuvalys, bet ir atnaujins, apsaugos nuo ultravioletinių saulės spindulių, dėl kurių skydelis trūkinėja ir išblunka. Taip pat jos pasižymi ir antistatiniu efektu, tad ant tokio paviršiaus kaupsis mažiau dulkių.