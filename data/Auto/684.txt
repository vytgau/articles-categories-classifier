„City Brain“ yra išmanusis miesto sprendimas, paremtas šios bendrovės plataus masto kompiuterijos varikliu „Apsara“ – dirbtiniu intelektu, pavadintu hinduistų debesų ir vandenų dvasios vardu. „Alibaba“ naudos jį Malaizijoje, kad optimizuotų automobilių srautus ir šviesoforų signalus bei surinktų struktūruotas duomenų santraukas apie eismo greitį ir apimtis tam tikrose gatvėse. Gautą informaciją šis dirbtinis intelektas naudos geresniam greitosios medicinos pagalbos iškvietimų valdymui, eismo priežiūrai ir šviesoforų kontrolei. Remiantis realiojo laiko duomenimis, pagalbos tarnyboms bus siūlomi alternatyvūs maršrutai į iškvietimo vietą, nes ši sistema bus sujungta su įvairiomis urbanistinėmis valdymo sistemomis. „Debesų kompiuterija, duomenų technologijos ir dirbtinis intelektas yra tapę pamatiniais įrankiais daugeliui įmonių ir organizacijų, kad jos efektyviai funkcionuotų. Užmezgę šią partnerystę, mes džiaugiamės, kad Malaizija tapo pirmąja šalimi už Kinijos ribų, kurioje buvo įdiegtos „Miesto smegenys“, – sakė Malaizijos skaitmeninės ekonomikos korporacijos (Malaysia Digital Economy Corporation) vadovė Yasmin Mahmood. „Su šios programos pagalba mes siekiame visus Malaizijos tarpininkus tiek privačiame, tiek viešajame sektoriuje aprūpinti įrankiais, kurie gali padidinti efektyvumą, paskatinti inovacijas ir užtikrinti sėkmę skaitmeniniame amžiuje. Įmonei „Alibaba Cloud“ tai yra tikroji viską apimančių technologijų prasmė“. Išmanieji miestai, arba miestai, kuriuos prižiūri ne žmonės, bet technologijos, funkcionuoja keliose pasaulio dalyse. Tačiau „Alibaba“ siūlo vieną pažangiausių šio pobūdžio sprendimų, jau pritaikytų Kinijoje. Kalbant apie Malaiziją, Kinija žada toliau tobulinti „Miesto smegenų“ funkcijas ir siekti, kad jos taptų prieinamos įmonėms, startuoliams, verslininkams, universitetams ir tyrimų institucijoms.