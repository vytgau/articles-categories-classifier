Nieko keisto – jei „Hyundai“ hečbekai, sedanai ir universalai jau ne pirmus metus europiečius vilioja patrauklia įranga už konkurencingą kainą, tai mažų SUV automobilių segmente jie neturėjo ko pasiūlyti. Šioje klasėje tokia buvo tik įprasto hečbeko modifikacija „Hyundai i20 Active“ su didesne prošvaisa ir plastikinėmis apsaugomis, bet pilnaverčio B segmento – populiariausio Europoje – SUV modelio gamintojas savo gamoje neturėjo. Mažiausias gamintojo SUV buvo puspenkto metro ilgio „Tucson“. Tad netenka stebėtis, kad su naujuoju „Kona“ gamintojas sieja itin dideles viltis. Ir, matant toliau nepaliaujamai augantį padidinto pravažumo modelių populiarumą, galima neabejoti tokio automobilio sėkme. Be to, skirtingai nuo nemažos dalies konkurentų, mažasis „Kona“ gali turėti visus varančiuosius ratus su galimybe blokuoti tarpašinį diferencialą – nemaža dalis gamintojų nemato šių technologijų būtinybės šiame segmente, bet smagu, kad „Hyundai“ suteikė galimybę rinktis.  Pirmą kartą šį automobilį apžiūrėjau dar vasarą – su įspūdžiais galite susipažinti paspaudę čia. Na, o po važiavimo bandymų jis mano lūkesčius, apie kuriuos rašiau pirmoje apžvalgoje, pateisino su kaupu – Vokietijoje įsikūręs Europinis „Hyundai“ padalinys turi labai aiškius prioritetus ir jų tikslas – sėkmė didžiausioje Europoje ir itin reiklioje Vokietijos rinkoje. Tad neturiu jokių abejonių, kad stilingas ir pajėgus miesto SUV tikrai nepasimes tarp daugybės šios klasės konkurentų – daugiau apie naująjį „Kona“ žiūrėkite vaizdo medžiagoje.