Kaip rašoma pranešime žiniasklaidai, pirmasis 2017 metų Baltijos šalių žiedinių lenktynių čempionato etapas įvyks Rygoje „DeWalt Grand Prix 2017“ renginio metu balandžio 28-30 dienomis. Kaip teigia vienas organizatorių ir Latvijos automobilių federacijos atstovas Janis Ducmanis, „sezono startas bus tikrai efektingas ir vienas įsimintiniausių kito sezono renginių“. Pranešama, kad dvi dienas truksiančiame renginyje sezono startas bus duotas ne tik Latvijos čempionatui „Kumho Challenge“, bet ir Lietuvos lenktynininkų mėgstamoms BaTCC ir keturių valandų „endurance“ (BEC4H) čempionatams. Be visa to, pirmojo etapo metu įvyks ir žiūrovų mėgstamos legendų lenktynės – pirmasis Šiaurės Europos legendų čempionato etapas su dalyviais iš Latvijos, Suomijos, Švedijos, Airijos, Rusijos ir, greičiausiai, Estijos bei Gruzijos. Ir tai – toli gražu ne visos lenktynės jau pirmojo etapo metu. Nebus apsieita ir be „BMW Extreme“ čempionato ir greičiausiųjų dalyvių iš Suomijos bei Estijos. Prie Baltijos šalių lenktynių jungiasi „Porsche“ ir „Camaro“ serijos Bene pagrindinė gera naujiena, kurią organizatoriai nori pranešti lenktynių mėgėjams, yra ta, kad prie Baltijos šalių varžybų prisijungs Šiaurės Europos „Porsche Carrera GT3“ ir „V8 Super“ automobilių (kitaip „Camaro“) lenktynių serijos. „DeWalt Grand Prix 2017“ renginio metu Rygoje įvyks ir pirmasis šių čempionatų etapas su greičiausiais Šiaurės Europos lenktynininkais prie vairo. Visa tai buvo nutarta po spalio 28 dieną įvykusio susirinkimo Oslo mieste, kuomet šalių atstovai derino Šiaurės Europos (angl. North Europe Zone) lenktynių ir čempionatų kalendorių. „Panašu, kad galime tvirtai teigti, jog pirmajame Baltijos šalių čempionatų etape turėsime mažiausiai 200 dalyvių“, – pasakojo J. Ducmanis. O šių metų greičiausieji BaTCC, BEC4H ir Lietuvos čempionatų dalyviai taures atsiims lapkričio 26 dieną „Monte Pacis“ restorane, įsikūrusiame Pažaislio vienuolyne, iš kurio persikels į vakarėlį „Taboo“ naktiniame klube, įsikūrusiame Kauno pilies pašonėje. Šio sezono Baltijos šalių ir Lietuvos čempionatų nugalėtojai bei čempionai skelbiami Lietuvos automobilių sporto federacijos puslapyje www.lasf.lt bei lenktynių organizatorių internetiniame portale www.batcc.eu.