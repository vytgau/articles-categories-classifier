Partneriai Lenktynėse kelių policijos pareigūnai turės svarbių darbų. Pirmas jų – automobiliais ir motociklais paradiniame rate lydės visus „Fast Lap“ dalyvius. Atlikę šią misiją jie visą lenktynių dieną eksponuos techniką dalyvių parke ir bendraus su lankytojais. Bendradarbiavimas su kelių policija – organiškas žingsnis siekiant populiarinti tvarkingą vairavimą. Visa „Fast Lap“ organizatorių komanda džiaugiasi, jog kvietimą į renginį Lietuvos kelių policijos tarnybos viršininkas Vytautas Grašys priėmė su entuziazmu. „Džiaugiamės gavę progą pabendrauti su keliais šimtais lenktynininkų ir tūkstančiais jaunų žiūrovų. Pristatysime jiems savo automobilius ir motociklus, suteiksime progą pasitikrinti nuobaudų istoriją“, – sako Lietuvos Kelių policijos tarnybos viršininkas Vytautas Grašys. Tuo tarpu lenktynių organizatoriai priduria, kad būtent lenktynių trasoje turi vykti greitų vairuotojų „pasimatavimai“. „Mūsų lenktynėse yra dalyvavę „greito“ vairuotojo reputaciją gatvėse užsidirbusių žmonių. Bet trasoje jų herojiškumas greitai išgaruoja, kai juos pradeda lenkti jaunesni lenktynininkai dvigubai silpnesniais automobiliais. Tampa aišku, kad vyriškas „pasimatavimas“ vyksta ne gatvėje, o lenktynių trasoje“, – sako vienas organizatorių Giedrius Čenkus. Policijos taurė Greičiausias „švarus“ lenktynininkas pirmo „Fast Lap“ etapo metu gegužės 13 dieną bus apdovanotas specialia Policijos taure. Lenktynių organizatorių supratimu, „švarus“ lenktynininkas yra bent metus neturėjęs nuobaudos ir niekada nepraradęs vairuotojo pažymėjimo. „Policija apdovanos lenktynininką, kuris rodo gerą pavyzdį – keliuose būna drausmingas, o lenktynėse labai greitas. Tikime, kad toks lenktynininkas taps geru pavyzdžių visiems kitiems varžybų dalyviams ir žiūrovams, ypač – jauniausių vairuotojų kartai“, – sako Kelių Policijos tarnybos viršininkas Vytautas Grašys. Kas namo parsiveš pirmąją „Fast Lap“ varžybų Policijos taurę bus žinoma jau gegužės 13 šeštadienį, kai finišuos pirmasis šių metų čempionato etapas Kačerginės „Nemuno žiede“.