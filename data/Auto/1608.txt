Sausumos transporto valdybos pateikiamais duomenimis, ketinama sumažinti leidžiamą automobilių skaičiaus didėjimo rodiklį automobiliams ir motociklams Singapūre nuo šiuo metu taikomo metinio 0,25 proc. augimo iki 0. Kaip rašo autoblog.com, šį rodiklį keisti planuojama ne anksčiau nei 2020 m. Singapūre itin atidžiai kontroliuojamas automobilių skaičius taikant leistinus kasmetinius bendrojo kiekio didėjimo rodiklius ir pasitelkiant sistemą, pagal kurią teisė turėti ir naudoti transporto priemonę skiriama ribotam laikotarpiui. Ši vieno miesto valstybė – viena tankiausiai apgyvendintų šalių visoje mūsų planetoje, jau dabar turinti itin išplėstą viešojo transporto sistemą. Šiuo metu 12 proc. Singapūro teritorijos užima keliai. „Dėl teritorijos ribotumo ir kitų poreikių plotai kelių plėtrai itin riboti“, – teigiama Sausumos transporto valdybos pranešime. Singapūras – tai miestas, kurio gyventojų skaičius nuo 2000 m. iki dabar augo net 5,6 mln. Remiantis praėjusių metų duomenimis, šio miesto keliais važinėjo daugiau nei 600 000 privačių ir nuomotų automobilių. Šis skaičius apima ir tuos vairuotojus, kurie teikia pavežėjimo paslaugas, pavyzdžiui, „Grab“ ir „Uber“. Tokių paslaugų populiarumas Singapūre vis labiau auga. Įdomu pastebėti, kad vidutinės kainos kategorijos automobilis Singapūre gali kainuoti net keturis kartus daugiau nei JAV. Singapūro geležinkelių tinklo ilgis padidintas 30 proc., autobusų tinklas papildytas naujais maršrutais ir padidinti jo pajėgumai. Valdžia ketina investuoti dar 20 mlrd. Singapūro dolerių (12,51 mlrd. eurų) į geležinkelių infrastruktūros atnaujinimą, 4 mlrd. Singapūro dolerių (2,5 mlrd. eurų) geležinkelių riedmenų kiekiui padidinti ir dar 4 mlrd. Singapūro dolerių (2,5 mlrd. eurų) bus skirti autobusų parkui padidinti per artimiausius penkerius metus. Remiantis Sausumos transporto valdybos pateikiama informacija, prekėms gabenti skirtiems krovininiams automobiliams bei autobusams iki pirmojo 2021 m. ketvirčio ir toliau bus taikomas 0,25 proc. leistinas transporto priemonių skaičiaus didėjimas.