„Visa tai turėtų būti daroma tik savanorišku principu“, – Vyriausybės posėdyje sakė susisiekimo ministras Rokas Masiulis. Pasak jo, tokį užraktą vairuotojai automobilyje turėtų turėti iki pusantrų metų. Jo kaina siekia apie 1 tūkst. eurų. Susisiekimo ministerijos siūlymu, teisėsaugos institucijos galės spręsti, kurią iš dviejų administracinio poveikio priemonių skirti asmeniui, kuris vairavo transporto priemonę neblaivus – neleisti vairuoti visą priklausantį laiką ar sutrumpinti bausmę, tačiau nurodyti įsidiegti užraktą automobilyje. Pats pažeidėjas taip pat turės teisę pasirinkti, ar sutinka tokiu būdu susitrumpinti bausmę. Vairuotojas, kuris nuspręs įsirengti antialkoholinį užraktą, turės įsigyti vairuotojo pažymėjimą su apribojimo kodu „69“. „Tikime, įvedus tokią savanorišką priemonę, ir jeigu pasiteisins kaip Vakarų šalyse, išgėrusių žmonių prie vairo, manau, sės mažiau“, – tikino R. Masiulis. Antialkoholinio variklio užrakto, kitaip dar vadinamo automobilio užvedimą blokuojančiu alkotesteriu, veikimas pagrįstas paprastu principu. Įsėdęs į automobilį vairuotojas į jį papučia, įranga fiksuoja, kad asmuo blaivus, ir tada automobilio variklis užvedamas įprastu būdu. Jei vairuotojas bus apsvaigęs nuo alkoholio, automobiliu jis iš vietos nepajudės. Užvedęs variklį vairuotojas dar privalės pūsti į alkoholio matuoklį nustatytais laiko intervalais. Ministerija nurodo, kad saugaus eismo ekspertai teigia, jog šių užraktų naudojimas už vairavimą neblaiviems nubaustų vairuotojų tikimybę prasižengti pakartotinai sumažina nuo 40 iki 95 proc. Pataisoms dar turės pritarti Seimas.