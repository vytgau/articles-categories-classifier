Reaguodamas į susiklosčiusią situaciją, minėtasis automobilių gamintojas užsakė tyrimą, kurio metu aiškinosi, ką visuomenė žino ir kaip vertina dyzelinį kurą. Padaryta išvada, kad automobilius perkantys asmenys praktiškai nieko nežino apie naujausios kartos dyzelinius variklius ir problemas, susijusias su oro tarša. „Net pusė vairuotojų mano, kad kelių transportas – pagrindinis oro taršos šaltinis. Tai netiesa. Pavyzdžiui, komerciniai objektai ir ūkiai atsakingi už daugiau nei pusę visų miestus teršiančių kietųjų dalelių“, – sako J. Hicksas. „Daugiau nei pusė vairuotojų neturi žalio supratimo, ką reiškia „Euro 6“ standartas, beveik trečdalis nežino, ar anglies dvideginio emisijos, kurioms norime užkirsti kelią, siejamos su benzininiais ar su dyzeliais varikliais. Tokia pati situacija ir kalbant apie azoto oksidus“, – teigia „Jaguar Land Rover“ vadovas. J. Hickso teigimu, pirkėjai, besirenkantys dyzelinį ar benzininį automobilį, privalo suprasti, kokią įtaką turės jų sprendimas: „Galima dyzelinį automobilį rinktis kaip kovos su pasauliniu klimato atšilimu būdą, jeigu tai modernus automobilis. Šalies valdžia ne kartą skatino automobilių gamintojus atsakingai žiūrėti į pareiškimus dėl oro taršos. Ir mes į tokius raginimus įsiklausėme. To įrodymas, kad per pastaruosius dešimt metų automobilių išmetamųjų dujų emisijos sumažėjo 32 proc.“ J. Hickso teigimu, visos antraštės ir argumentai, „demonizuojantys dyzelinius automobilius“, nepadeda spręsti problemos, kurią mes visi bendromis pastangomis esą bandome išspręsti. Esą dėl kažkokių priežasčių neakcentuojamas faktas, jog „Euro 6“ standartus atitinkantys varikliai, montuojami naujuose automobiliuose, yra žymiai draugiškesni aplinkai nei ankstesni. „Dyzelinių automobilių technologijoje įvyko seisminių pokyčių. Niekas neketina „Euro 6“ variklių uždrausti nei Londone, nei Štutgarte, nei kituose miestuose, kurie stengiasi mažinti oro taršą, o neteisinga informacija, esą visi dyzeliai automobiliai yra blogis, kuria nereikalingą chaosą ir formuoja neteisingą nuomonę. Tiesa yra tokia: jeigu tikrai rūpi mūsų miestų oro kokybė, mes jai tikrai nepakenksime įsigydami modernų dyzelinį automobilį“, – sako J. Hicksas. Įtakingas kompanijos vadovas argumentuoja, kad per pastaruosius dešimt metų dyzelinių variklių emisijos buvo sumažintos net 95 proc. – tokius teigiamus pokyčius lėmė specialių filtrų pritaikymas. Jis taip pat akcentuoja, kad viena karvė į aplinką per metus išskiria tiek pat anglies dvideginio, kiek 12 tūkst. 804 kilometrus nuvažiuojantis dyzelinis automobilis. „Nenoriu kurti stereotipų, tačiau galiu kuo puikiausiai įsivaizduoti kilnių tikslų turintį žmogų, kuris, saugodamas gamtą, neperka dyzelinio automobilio, tačiau namus šildosi degindamas malkas“, – teigia J. Hicksas. „Jaguar Land Rover“ vykdomasis vadovas pridūrė, kad automobilių pramonė turėtų būti vertinama kaip neatsiejama kovos už švaresnę aplinką dalis, investuojanti milijardus į naujų aplinkos neteršiančių transporto priemonių kūrimą – šiam tikslui ji skiria pinigus, gaunamus pardavus šiandieninius automobilius. „Tie pardavimai mums suteikia lėšų investuoti kuriant naujus variklius. Artėjame prie neišvengiamos revoliucijos automobilių sektoriuje. Būtų padaryta didžiulė žala tai pačiai aplinkai, jeigu dėl netinkamai pateikiamos informacijos progresas imtų strigti“, – konstatuoja J. Hicksas.