Kad televizorius bukina, daugelis žino ir be britų mokslininkų, o kad automobilio vairavimas neigiamai veikia protą, daugeliui tikriausiai bus nemaloni staigmena. Kaip rašo leidinys „Independent“, Lesterio universiteto mokslininkų tyrimas truko penkerius metus, buvo tiriami 500 tūkst. 37–73 m. amžiaus britų. Tiems 93 tūkst., kurie vairuoja automobilį nuo dviejų iki trijų valandų per dieną, pastebėtas nuolatinis protinių gebėjimų mažėjimas, kurį patvirtino daug specialių testų. Bukėjimas vyksta praktiškai tokiu pat intensyvumu, kaip ir žiūrint televizorių ilgiau nei tris valandas per dieną. Tyrėjai tai aiškina tuo, kad ilgas vairavimas vyksta pasitelkus refleksus, smegenys šiame procese praktiškai nedalyvauja, taigi degraduoja. Baisu ir pagalvoti, kas vyksta su taksistais ir tolimųjų reisų vairuotojais, kurie po ilgų vairavimo valandų mėgsta pažiūrėti televizorių.... Įdomu, kad, britų mokslininkų duomenimis, žmonės, kurie vietoje televizoriaus dvi–tris valandas per dieną praleidžia prie kompiuterio (ir žaisdami kompiuterinius žaidimus), priešingai – palaiko smegenų tonusą. Tyrėjai užfiksavo, kad laikui bėgant jų intelekto koeficientas padidėjo.