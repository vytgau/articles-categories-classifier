Kaip rašoma organizatorių pranešime, „Wolf Race“ lenktynininkai varžosi keturiose klasėse – R1600, R2000, R3000 ir R3000+. Šios klasės sugrupuotos į du divizionus – dvi galingesnės klasės yra Divizionas A, dvi silpnesnės yra Divizionas B. Kiekviename etape vyksta du važiavimai kiekvienam divizionui. Antrojo važiavimo metu dešimt greičiausių pirmojo važiavimo dalyvių susikeičia vietomis. Po kiekvieno važiavimo taškai skirstomi atitinkama tvarka 10, 8, 7, 6... ir t.t. Taigi maksimalus etape taškų kraitis lenktynininkui gali siekti 20. R1600 Silpniausioje R1600 klasėje, tradiciškai, karaliauja „Honda“ automobiliai su 1,6 litro varikliais. Perėmęs greitojo Manto Neverdausko automobilį, šioje klasėse kol kas tvirtai lyderiauja Ignas Domeika. Bet šiais metais hondoms atsirado rimta konkurencija – ilgametis „Fast Lap“ dalyvis Tomas Jatkevičius su pirmos kartos „Volkswagen Golf“ rodo stabilius rezultatus ir kol kas yra tvirtoje antroje metinės įskaitos pozicijoje. Trečias kol kas – Lukas Stanevičius su „Honda CRX“. Šių dalyvių kovos – itin aršios. Papildomos įtampos sukuria ir faktas, jog Diviziono B dalyviai varžosi identiškomis „Nankang AR-1“ „semi-slick“ tipo padangomis. Tai yra šių metų naujovė, kuri pasiteisino su kaupu. 1. Ignas Domeika, Honda Civic, 56 taškai 2. Tomas Jatkevičius, Volkswagen Golf GTI, 45 taškai 3. Lukas Stanevičius, Honda CRX, 35 taškai 4. Povilas Bonkevičius, Honda CRX, 24 taškai Iš viso klasėje varžosi 11 lenktynininkų. R2000 Galima sakyti, tai šiek tiek galingesnių „Honda“ automobilių klasė, kurios dalyviai taip pat varžosi „Nankang AR-1“ padangomis. Kaip ir praėjusiais metais, dėl čempiono titulo čia varžosi du bičiuliai iš Garliavos – Julius Skirmantas ir Edvinas Mardosas. Abu šiam sezonui pasiruošė naujus automobilius ir visą sezoną vaikosi vienas kito uodegą. Juos skiria vos vienas taškas Juliaus naudai. Aštri kova čia – užprogramuota. Bet kai „Fast Lap“ saugos automobilis „Nissan Micra“ išlydės dalyvius į lenktynes, nenustebkite lyderio vaidmenyje išvydę Tadą Petukauską, kuris kol kas yra trečias, o kaip sako patarlės, kur du pešasi trečias laimi.  Beje, įdomi detalė, šioje klasėje greičiausias ne „Honda“ vairuojantis dalyvis – Robertas Aukščiūnas su „BMW 320is“ ir jis vos devintoje vietoje. 1. Julius Skirmantas, Honda Civic, 47 taškai 2. Edvinas Mardosas, Honda Civic, 46 taškai 3. Tadas Petukauskas, Honda Civic, 35 taškai. 4. Paulius Urbonavičius, Honda Civic, 24 taškai Iš viso klasėje varžosi 17 lenktynininkų. R3000 Žengiame į Divizioną A ir BMW automobilių zoną. Pirmose penkiose šios klasės pozicijose lenktynininkai su skirtingais BMW automobiliais. Viso klasėje vos 5 iš 25 kitos markės automobiliai. O kova čia labai įtempta, na, bent jau dėl antrosios pozicijos. Stabiliai greitai važiuojantis Paulius Reisas su „BMW M3“ yra tvirtas klasės lyderis su 50 taškų. Bet antroje pozicijoje turime lygiavą – Židrūnas Šaučiūnas ir Vaidotas Mitkus turi vienodai taškų ir nuo lyderio atsilieka 18 taškų. O dar už keturių taškų – dar vienas greitas dalyvis Linas Steponaitis, kuris turi labai realius šansus pasipuošti bent jau vicečempiono medaliu. Tikimės gražios kovos, taktiškų lenkimų ir garbingų lenktynių. 1. Paulius Reisas, BMW M3, 50 taškų 2. Židrūnas Šaučiūnas, BMW 352, 32 taškai 3. Vaidotas Mitkus, BMW 325i, 32 taškai 4. Linas Steponaitis, BMW 320, 28 taškai Iš viso klasėje varžosi 25 lenktynininkai. R3000+ Galingiausia artilerija pilna pačių įvairiausių automobilių gamintojų – BMW, „Mitsubishi“, „Mazda“, „Volkswagen“, „Subaru“ ir t.t. Kaip taisyklė, visi jie turi varikliui gryno oro pučiančias turbinas ir, tarkim, 400 AG galia čia nieko nestebina. Tiesa, tai nereiškia, kad šios klasės įskaita yra pati aršiausia. Mat daugkartinis Lietuvos čempionas Ramūnas Čapkauskas puikiai moko kitus dalyvius kaip tampama čempionais. Po trijų etapų jis turi 56 įskaitos taškus ir net 34 taškais lenkia artimiausią konkurentą. „Ramia ranka“ laimėjęs du pirmus etapus jis tik trečiame sulaukė rimtesnės konkurencijos iš Arūno Gečiausko. Antras galingiausioje įskaitoje rikiuojasi Gediminas Vilkas, kuris ramiai renka sezono taškus ir jau turi jų 22. Bet jį vejasi du pirmus „Wolf Race“ etapus praleidęs aukščiau paminėtas A. Gečiauskas su „Mitsubishi Lancer Evo VIII“. Jis atsilieka vos dviem taškais, o jo tempas trečiame etape sufleruoja, kad antra pozicija jam yra ranka pasiekiama. Kaip ir, beje, sezono naujokui Livijui Juodeikai, kuris kuo toliau, tuo greičiau lekia su praėjusiame sezone Antano Vėbros vairuotu „Mazda RX-8“ automobiliu. Jis turi 17 taškų ir „ant popieriaus“ realius šansus tapti klasės vice-čempionu. 1. Ramūnas Čapkauskas, BMW M3 GTR, 56 taškai 2. Gediminas Vilkas, BMW 318, 22 taškai 3. Arūnas Gečiauskas, Mitsubishi Lancer Evo VIII, 20 taškų 4. Livijus Jodeika, Mazda RX-8, 17 taškų Iš viso klasėje varžosi 23 lenktynininkai. Teismo diena Paskutinio „Fast Lap“ etapo startas – rugpjūčio 26 dieną „Nemuno žiedo“ trasoje. Keturiuose „Wolf Race“ važiavimuose bus sudėlioti visi taškai ant „i“ ir bus aiškūs visi keturi Lietuvos žiedinių lenktynių čempionai. Negana to, vyks „Time Attack“ greičiausio rato lenktynių čempionų paieška, legendinis naktinis driftas „Šėrykloje“ ir pirmą kartą organizuojamos „Drift Race“ lenktynės.