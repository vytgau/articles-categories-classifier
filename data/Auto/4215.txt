Pateikiame 5 populiariausius mitus apie rūgštinius (švino) akumuliatorius, kuriuos patvirtintina arba paneigia elektronikos prekių parduotuvės „LEMONA electronics“ ekspertas Valerijus Prudnikovas. Prieš kraunant akumuliatorių, reikia jį visiškai iškrauti Mitas ar tiesa? Mitas Visiškas akumuliatoriaus iškrovimas nerekomenduojamas. Rūgštiniams švino akumuliatoriams nebūdinga atmintis, todėl pilnai iškrautoje akumuliatorių plokštelių aktyvioje masėje prasideda negrįžtami procesai, trumpinantys akumuliatoriaus tarnavimo laiką. Nerekomenduojama akumuliatoriaus iškrauti daugiau nei iki 10,5 V, o pasiekus šią įtampą, būtina nedelsiant įkrauti. Jei ryte automobilis neužsiveda, ant akumuliatoriaus reikia užpilti karšto vandens Siekiant sušildyti ar suaktyvinti akumuliatoriuje vykstančias chemines reakcijas pilti karšto vandens ant akumuliatoriaus baterijos negalima. Pirmiausia, tai nėra efektyvu, nes plastikas – prastas šilumos laidininkas. Antra, kai aplinkos temperatūra neigiama, karštas ar net verdantis vanduo gali sugadinti ne tik korpusą, bet ir pažeisti šalia akumuliatoriaus esančius mazgus. Ką daryti tokiu atveju? Sušalusio ir dėl to išsikrovusio akumuliatoriaus atveju geriau jį išsiimti ir, nusinešus į šiltą patalpą, šiek tiek įkrauti. Taip pat akumuliatorių galima atgaivinti trumpam įjungus automobilio žibintus. Negalima akumuliatoriaus palikti prijungto prie kroviklio per naktį Mitas ar tiesa? Ir mitas, ir tiesa Akumuliatorių palikti krautis galima tik tokiu atveju, jeigu kroviklis tvarkingas ir turi automatinę įkrovimo režimų valdymo funkciją, pavyzdžiui, trijų pakopų kroviklyje tai įkrovimas srove, įtampa ir išlyginimas. Išlyginimo režime akumuliatorius įkraunamas maža srove: tokiu būdu palaikoma optimali, nekenkianti įtampa. Akumuliatoriui pakenksite, jei naudosite netvarkingą ir krovimo režimų neturintį kroviklį. Nesustabdžius pilnai įkrauto akumuliatoriaus įkrovimo, jis pradeda smarkiai kaisti, intensyviai išsiskiria vandens garai bei vandenilio dujos. Sumažėjus elektrolito lygiui, dalis plokštelių nebeapsemiamos, todėl sumažėja maksimali generuojama startinė srovė. Perkraunant akumuliatorių gali pradėti juoduoti elektrolitas, suaktyvėti korozija ir akumuliatorius ims greitai dėvėtis. Geriausia naudoti kroviklį, turintį tvarkingą ir automatinę įkrovimo režimų valdymo funkciją. Jei akumuliatorius kraunamas nuo kito automobilio, baigus krauti, būtina užgesinti ir iš naujo užvesti automobilį, kurio energiją naudojote Mitas ar tiesa? Tiesa Šis, visiems puikiai žinomas įkrovimo būdas, iš tiesų yra nerekomenduojamas. Šiuolaikiniuose automobiliuose yra daug jautrios elektroninės įrangos, kuri tokio įkrovimo metu gali būti sugadinta. Taip pat niekada tiksliai nežinote, iki kokio lygio yra išsikrovęs akumuliatorius, kurį ruošiamasi įkrauti. Jei kitos išeities neturite, būtina žinoti, kaip taisyklingai įkrauti akumuliatorių nuo kito automobilio. Kaip įkrauti akumuliatorių nuo kito automobilio? 1. Atjunkite neigiamą gnybtą nuo įkraunamo akumuliatoriaus. 2. Išjunkite veikiančio automobilio motorą. 3. Prijunkite laido „+“ gnybtą įkrautame akumuliatoriuje su „+“ gnybtu iškrautame. 4. Prijunkite laido „-“ gnybtą įkrautame su „-“ gnybtu iškrautame akumuliatoriuje. Pastaba: įkrovimui naudokite tik kokybiškus laidus su kokybiškais gnybtais. Nekokybiškuose laiduose ir gnybtuose prarandama daug energijos. 5. Neužveskite automobilių ir leiskite 5–10 minučių išsilyginti akumuliatorių įtampoms. 6. Užveskite įkraunančio automobilio variklį ir įkraukite abu akumuliatorius bent 10–15 minučių aukštesniais sūkiais dirbančiu varikliu. 7. Po įkrovimo atjunkite abu laidus nuo abiejų akumuliatorių atvirkštine tvarka nei buvo prijungta. 8. Prijunkite neigiamą gnybtą prie įkraunamo akumuliatoriaus, gerai priveržkite ir bandykite užvesti. Pastaba: jokiu būdu nebandykite užvesti automobilio su įkraunamu akumuliatoriumi neatjungus įkrovimo laidų ir veikiant įkraunančio automobilio varikliui! Tai pati blogiausia kombinacija. Užvedant šaltą variklį su sustingusiais tepalais akumuliatoriaus įtampa gali kristi iki 9–10 V, tuo tarpu kito automobilio generatorius bandys kompensuoti įtampos kritimą – taip galite sugadinti generatorių. Be to, užsivedimo metu galimi įtampos šuoliai, galintys pažeisti įkraunančio automobilio elektronikos įrenginius. Karštame ore akumuliatorius tarnauja ilgiau nei šaltame. Kiekvienas akumuliatorius turi savo temperatūrų darbo diapazoną, kuriame gali efektyviai veikti. Temperatūrai nukritus iki -40 ⁰C, akumuliatorius generuoja tik pusę savo energijos. Viršutinė AGM (Absorbent Glass Mat) technologijos akumuliatorių darbo riba yra apie 50 ⁰C. Net visiškai atjungus apkrovą akumuliatoriai per tam tikrą laiką praranda savo energiją – kylant aplinkos temperatūrai akumuliatorius savaime išsikrauna greičiau. Jei akumuliatoriaus nenaudojate ilgesnį laiką, prieš naudojant jį teks įkrauti. Pavyzdžiui, jei aplinkos temperatūra yra +25 °C, per 6 saugojimo mėnesius akumuliatorius praranda 20 proc. energijos.