Sprendimas priimtas bendrovei „Audi“, priklausančiai „Volkswagen Group“, vis dar bandant likviduoti dėl dyzelinių variklių emisijų klastojimo skandalo kilusį ažiotažą. Nors pokyčiai ir drastiški, valdybos pirmininkas Rupertas Stadleris išlaikė savo postą (neseniai jo kadencija pratęsta dar penkeriems metams). „Reuters“ skelbia, kad R. Stadleris turi „VW Group“ vadovų paramą. Nors „Audi“ išplatintas pranešimas apie pokyčius valdyboje jų priežasčių ir nepateikia, Matthiaso Mullerio („Volkswagen“ vykdomojo vadovo ir „Audi“ stebėtojų tarybos pirmininko) citata leido suprasti, kad viskas dėl dyzelinių variklių emisijų klastojimo skandalo. „Audi“ neseniai išgyveno labai sunkų ir sudėtingą laikotarpį, tačiau dabar jaučiasi stipri kaip niekad ir drąsiai žvelgia į rytojų“, – sako M. Mulleris. Bendrovės finansų vadovas Alexas Strotbekas, gamybos vadovas Hubertas Waltlas, personalo vadovas Thomas Sigi ir pardavimų vadovas Dietmatas Voggenreiteris savo postų neteko. „Audi“ finansais ir IT nuo šiol rūpinsis dabartinis Kinijos bendrovės „SAIC Volkswagen“ viceprezidentas Alexanderis Seitzas. Bramas Schotas iš „VW Group“ pardavimų skyriaus taps naujuoju rinkodaros ir pardavimų vadovu. Už bendrovės personalą bus atsakingas Wendelinas Gobelis, kuris prieš tai vadovavo „VW Group“ valdybos būstinei. „Audi“ vadovas Vengrijoje Peteris Kossleris po pokyčių vadovaus bendrovės gamybos ir logistikos skyriams. Štai ką sako R. Stadleris: „Visų mūsų kaip naujos valdybos komandos tikslas yra parengti bendrovės ateities strategiją ir kryptingai vystyti e-mobilumo, skaitmenizavimo ir mobilumo paslaugas. Augimo ir vystymosi gairės pateikiamos „Strategy 2025“ projekte“.