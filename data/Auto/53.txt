Kaip atrodys naujasis logotipas, paaiškės kitąmet, mat iki to laiko bendrovė ketina ypač praplėsti elektromobilių asortimentą, pirmadienį Berlyne vykusioje spaudos konferencijoje sakė įmonės rinkodaros vyriausiasis specialistas Jochenas Sengpiehlis. Logotipas bus atnaujintas taip, kad puikiai atrodytų automobilio priekyje ir išmaniojo telefono ekrane. Pastarąjį kartą „Volkswagen“ emblema buvo atnaujinta prieš šešetą metų. Tada jai buvo suteikta labiau trimatį objektą primenanti išvaizda, o apskritai logotipas mažai tepasikeitė nuo pat įmonės atsigavimo po Antrojo pasaulinio karo, primena europe.autonews.com. „Įmonės pozicijos nėra tokios tvirtos kaip ankstesniais metais, – sakė J. Sengpiehlis kalbėdamas apie smuktelėjusios reputacijos markę, – ir taip nutiko ne vien dėl dyzelio emisijų skandalo.“ Įmonė „Volkswagen“ taip pat ketina intensyviau eksploatuoti skaitmenines priemones ir socialinius tinklus, taip tikėdamasi dar tiksliau apsibrėžti rinkodaros strategijas, taikytinas, norint įtikinti skeptiškai nusiteikusius klientus pereiti prie akumuliatorių energija varomų automobilių. Naujas prekės ženklo įvaizdis galėtų labai pasitarnauti siekiant, kad pasiteisintų 20 mlrd. eurų investicijos į elektromobilių gamybą. Taps spalvingesni Vienas iš tikslų šiuo metu yra pasirūpinti „Volkswagen“, kaip prekės ženklo, patrauklumu ir prislopinti su juo siejamą konservatyvumą, be to, atkreipti dėmesį į inovacijas, kurias galima paminėti kaip vieną iš automobilių kainų kilimo priežasčių, sakė J. Sengpiehlis. Prisidėti prie ateinančiais mėnesiais nusimatančių kūrybinių sumanymų brandinimo „Volkswagen“ kviečia ryšių su visuomene ir reklamos agentūras. Bendrovė ketina įsteigti rinkodaros centrus, kuriuose būtų kuriami poreikius konkrečiuose regionuose atitinkantys pranešimus ir operatyviai reaguojama į galimus pokyčius. Dvylikos prekių ženklų automobilius gaminantis koncernas stengiasi atsitiesti po patirtos krizės. Šią užduotį savo tikslu laiko naujasis generalinis direktorius Herbertas Diessas, ypač akcentuojantis „Volkswagen“ – paklausiausios automobilių markės – svarbą. Būtent „Volkswagen“ teks reikšmingas vaidmuo populiarinant elektromobilius. 2020 metais rinkai bus pristatytas pirmasis „Volkswagen“ modelis – I.D. hečbekas. Kiek vėliau pasirodys miesto visureigis, vienatūris ir sedanas. „Privilioti žmones į elektronikos pasaulį nėra paprasta, – sakė J. Sengpiehlis. – Norime, kad jiems nebūtų nuobodu, todėl turime tapti spalvingesni.“