Žino tik pradinukai, bet ne „patyrusieji“ Kiekvieną sekmadienį 16:40 LNK laida „Ne vienas kelyje“ rodo Rasos, jaunos studentės iš Kauno, pamokas „ARV-Auto“ vairavimo mokykloje. Visi pavykę ir nepavykę manevrai, dramos ir išgyvenimai M raide pažymėtame automobilyje žiūrovams pateikiami atvirai. Vis tik automobilininkų kuriama laida mokinės ir instruktoriaus dramomis siekia ne reitingus didinti, o eismo kultūrą keliuose gerinti. „Keliuose ir gatvėse matyti, kad prieš daug metų vairuotojo pažymėjimą įgiję vairuotojai nė nesiruošia atnaujinti savo žinių ir važiuoja taip, kaip jiems patogiau, pamiršdami elementariausias Kelių eismo taisykles ir nesusimąstydami apie eismo kultūrą. Kita vertus, matome ir kaip jauni vairuotojai su klevo lapu važiuoja lyg tikri antraeilininkai, niekam neužleisdami antrosios juostos. O ką jau kalbėti apie posūkių nerodančius, užtrauktuko taisyklės nepaisančius „klevo lapus“. Rodydami, kaip gimsta jauna, gera vairuotoja, norime tiems eismo dalyviams priminti kai kurias taisykles, atkreipti dėmesį į pasitaikančias situacijas keliuose“, – aiškino laidos prodiuseris Valdas Valiukevičius.  Pavyzdys: ar žinote, kada reikia rodyti posūkius? Ne, ne sukant vairą, o dar gerokai prieš atliekant manevrą. Kam? Kad įspėtumėte kitus vairuotojus. Arba kodėl negalima važiuoti antra eismo juosta, kai pirmoji laisva? Tokių dalykų mokomi būsimieji vairuotojai, tačiau „patyrę“ vairininkai, rodos, apie tokias taisykles net nėra girdėję. Neduoda „teisių“, o išmoko vairuoti Jaunam vairuotojui auginti „Ne vienas kelyje“ pasirinko Kaune esančią „ARV-Auto“ vairavimo mokyklą. Ją rekomendavo valstybinės įmonės „Regitra“ atstovai, „ARV-Auto“ įvardiję kaip vieną geriausių vairavimo mokyklų Lietuvoje, nuolat tobulinančią tiek savo mokytojus, tiek mokymo priemones. Tai vienintelė privati vairavimo mokykla, kuri savame autodrome įrenginėja slidžių dangų poligoną. Ji kasmet paruošia daugiau kaip 3 tūkst. naujų vairuotojų. „Visų tikslas ateinant į vairavimo mokyklą – gauti vairuotojo pažymėjimą. Mes stengiamės tą tikslą keisti, kad kol neįgysi visų reikiamų žinių, įgūdžių, vairuotojo pažymėjimo, deja, neturėsi. Vairuotojo pažymėjimą įteikia „Regitra“, kai žmogus atitinka tam tikrus kriterijus. Mūsų tikslas – išugdyti gerą vairuotoją. Nors ir nesame patys pigiausi, norinčių mokytis vairuoti srautai rodo, kad žmonės mumis pasitiki“, – sakė „ARV-Auto“ direktorius Valdas Šlepikas. Rinktiniai personažai Dar du pasirinkimai: instruktorius ir mokinys. „ARV-Auto“ pasiūlė keturis geriausius savo instruktorius, o laidos redaktorius Egidijus Babelis, apsimetęs, kad nemoka vairuoti, bandė instruktorius išvesti iš kantrybės. Konkursą laimėjo šaltakraujiškas, dalykiškas, tačiau linksmai bendraujantis Robertas Litvaitis, kuris, beje, buvo ir į „Geriausio Lietuvos vairuotojo“ konkurso finalą patekęs. O štai mokinys buvo renkamas atvirai, laidos feisbuko profilyje paskelbus konkursą. Susidomėjimas – milžiniškas, mat nugalėtojas gavo nemokamus vairavimo kursus nuo A iki Z. „Pasitarę nutarėme, kad ieškosime merginos, nes mūsų laidą dažniau žiūri vyrai. O ir merginos prie automobilio vairo dažnai „nurašomos“, kaip prastos vairuotojos. Norėjome paneigti visus stereotipus ir įrodyti, kad galima išugdyti tikrai gerą, pavyzdingą vairuotoją“, – sakė V. Valiukevičius. Iš daugybės vairuoti išmokti norinčių merginų atsiųstų vaizdo įrašų laidos kūrybinė grupė atrinko tris įdomiausias pretendentes ir pakvietė jas į pokalbį, kad sužinotų jų tikslus, norą vairuoti, pasiruošimą, galimybes ir, žinoma, tai, kas svarbu televizijai – iškalbą, manieras. Atranką laimėjo Rasa Lukošiūtė, 21 metų studentė, niekada nesėdėjusi prie automobilio vairo ir bijanti greičio. Įsivaizduokite jos reakciją, kai instruktorius Robertas jau per pirmąją pamoką jos paprašė palikti stovėjimo aikštelę ir važiuoti į miestą. Paguoda – visiškai naujas mokomasis „Toyota Auris“ automobilis, prifarširuotas moderniausių saugumo technologijų, tad, kad ir kas nutiktų, ekipažo nariai liks sveiki. Milžiniškas baimės akis, emocijų pliūpsnius, stresines situacijas ir vairo nenulaikančias rankas galite stebėti kiekvieną sekmadienį 16:40 LNK laidoje „Ne vienas kelyje“. Praleistus epizodus galima pažiūrėti „LNK Go“ internetinėje platformoje.