Naujieji mokėjimo už automobilių stovėjimą aparatai nuo senųjų skiriasi tuo, kad yra kur kas modernesni, yra sujungti su centrine duomenų baze, tad vairuotojams nėra būtinybės mokėjimo kvito palikti ant automobilio priekinio lango. Planuojama, jog ateityje vairuotojai susimokėti už automobilio stovėjimą galės ir bankinėmis bekontaktėmis mokėjimo kortelėmis, tačiau kol kas dar ne visi bankai klientams gali pasiūlyti bekontaktį atsiskaitymo būdą. „Kauno mieste jau įrengta 50 naujų parkomatų. Liepos mėnesį planuojama įrengti dar 50 naujų parkomatų. Šiuo metu Kauno mieste iš viso yra 150 parkomatų“, – teigia įmonės atstovas. Nors mokėti už automobilio parkavimą Kaune galima įvairiais mokėjimo būdais, tačiau vairuotojai dažniausiai naudojasi parkomatais, kuriais surenkama 43 proc. visų mokėjimų. Trumposiomis SMS žinutėmis moka 22 proc., dar 8 proc. vairuotojų naudojasi mobiliaja aplikacija. Senosios lustinės kortelės nebegalios Pagal 2017 m. balandžio 25 d. Kauno miesto tarybos sprendimą Nr. T-208, lustinės mokėjimo už automobilių stovėjimą Kaune kortelės galios iki 2017 metų gruodžio 31 dienos. Todėl vairuotojai, turintys senąsias lustines apmokėjimui už automobilių stovėjimą skirtas korteles, jas turėtų išnaudoti iki šių metų pabaigos. Rinkliava už šias korteles grąžinama nebus. Pranešimai ant stiklo klijuojami nebus VšĮ „Automobilių stovėjimo aikštelės“ iki šiol nuolat sulaukdavo skundų dėl prie transporto priemonės vairuotojo pusės stiklo priklijuotų geltonų pranešimų apie nesumokėtą rinkliavą. Dažnas skundėsi, jog pranešimą sunku nuplėšti, nuklijavus lieka matomos žymės, kurias sunku pašalinti. Įvertinus gautus skundus, nuo gegužės 2 dienos pakeista iki šiol buvusi praktika ir pranešimo lapeliai yra ne klijuojami, o užkišami už automobilio priekinio stiklo valytuvo.