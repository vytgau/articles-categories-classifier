Naujas automobilis, jeigu kainuoja panašiai kaip 3-5 metus naudotas, bus žemesnės klasės – mažiau patogus ir ne toks erdvus. Be to, naujas automobilis labai greitai nuvertėja. Kita vertus, naudota transporto priemonė patikimumu niekada neprilygs naujai. O įsigijimo paprastumas, saugumas, įvairių elektroninių sistemų bei technologijų gausa – taip pat naujo automobilio pusėje. Kaina – penkeriems metams Naujų automobilių su nuolaidomis skelbimų portalo Motorsniper.lt vadovas Nerijus Alška teigia, kad dažniausia žmonių daroma klaida – eksploatacijos nuvertinimas. „Žmonės dažnai žiūri tik į pradinę kainą, tačiau pamiršta pridėti eksploatacines išlaidas: degalus, draudimą, remonto kaštus. Likutinė vertė taip pat turi didžiulę įtaką bendrajai automobilio kainai“, – sako N. Alška. Štai čia, pasak automobilių rinkos eksperto, išaiškėja pagrindinis naujų transporto priemonių privalumas: joms visas išlaidas galima apskaičiuoti iš anksto. Naujo automobilio pardavėjas gali euro tikslumu pasakyti, už kokią sumą tą patį automobilį atpirks po 5 metų, kiek kainuos jo priežiūra tą patį laikotarpį. Kai kuriuose salonuose galima jau pirkimo metu susimokėti už privalomus penkerių metų techninius aptarnavimus, tad papildomos išlaidos lieka tik draudimui bei degalams. Šias sumas, pabrėžia pašnekovas, taip pat nesunku suskaičiuoti: draudimo kaina einant metams ženkliau keistis gali tik vairuotojui tapus eismo įvykio kaltininku, o degalų sąnaudas pateikia visi gamintojai, tad žinant savo per metus įveikiamą atstumą galima suskaičiuoti visas apytiksles išlaidas. „Degalų sąnaudos yra dar vienas naujam automobiliui naudingas dalykas. Dėl griežtėjančių ekologijos normų naujos transporto priemonės vartoja mažiau degalų nei tos, kurios buvo gamintos prieš 5 metus ar dar seniau, nors jų galia – nepakitusi“, – aiškina N. Alška. Netikėtumo problema Automobilio eksploatacinių skysčių, filtrų keitimo kainą bei intervalus nesunku sužinoti ir naudotam automobiliui, tačiau čia atsiranda vienas kintamasis, kurio apskaičiuoti praktiškai neįmanoma – remonto išlaidos. „Didžiausias naujo automobilio privalumas – garantija. Galite būti ramūs, kad jo remontas 5 metus ar kitą laikotarpį, kol galioja garantija, nekainuos nė cento. Tikėtis, kad naudotame automobilyje tiek metų niekas nesuges, yra labai naivu“, – teigia N. Alška. Natūralu, kad susidėvi tokios naudoto automobilio detalės kaip pakabos svirtys, vairo traukės ir pan. – mechaninės dalys turi ribotą tarnavimo intervalą, jas keisti reikia kas kelis šimtus tūkstančių kilometrų. Automobilio pakabos detalių remontą ar keitimą taip pat gali atlikti daugelis mechanikų. Kur kas didesnės problemos iškyla pradėjus negaluoti pagrindiniams automobilio mazgams – varikliui, pavarų dėžei ar elektroniniams komponentams. Tuomet remontas gali kainuoti jau ne šimtus, o tūkstančius eurų bei trukti kelias savaites. „Pirkdamas naują automobilį, su tuo nesusidursi: jeigu ir suges kuris svarbus komponentas, pačiam už jo remontą mokėti nereikės. Tai – didžiulis privalumas, kadangi netikėtų išlaidų niekas nemėgsta“, – pabrėžia naujų automobilių rinkos ekspertas.  Jis svarsto, kad žmonės kartais pernelyg bijo įsigyti naują automobilį, nes jis labai greitai nuvertėja ir „vos išvažiavęs iš salono praranda 20 proc. kainos“. Tačiau ir pačiam galima įsigyti naują automobilį su tokia nuolaida – gamintojai dažnai tuština sandėlius prieš pasirodant naujiems modeliams, o pardavimų salonai reguliariai atnaujina ekspozicijas. N. Alškos teigimu, vien Motorsniper.lt portale per pirmus mėnesius pasirodė kelios dešimtys automobilių skelbimų, kurių nuolaidos – nuo 20 proc. Tarp jų buvo keli, parduodami net trečdaliu pigiau nei nurodyta kainoraštyje.