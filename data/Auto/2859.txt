Staigus gaisras Tomas pasakoja, kad gaisras penkerių metų senumo BMW kilo bevažiuojant. „Praėjusią savaitę mano žmonai su vaiku važiuojant 2012 m laidos „BMW X3“ automobiliu jau visai prie namų kilo gaisras variklio skyriuje. Laimei, sustojusių kitų vairuotojų pagalba, gaisras buvo gana greitai lokalizuotas ir užgesintas. Panašu, kad gaisro priežastis buvo staiga užsiliepsnojęs elektrinis vairo stiprintuvas“, – pasakoja Tomas. Šis įvykis nutiko Šveicarijoje – čia buvo pirktas ir oficialiuose servisuose prižiūrėtas automobilis. „Pradėjęs domėtis, ar mano atvejis išskirtinis ar kažkas dar susidūrė su panašia situacija, pašiurpau – pasirodo pasaulyje pastaruoju metu užfiksuota bent 40 atvejų, kai savaime užsidegė šio gamintojo automobiliai. Įdomiausiai tai, kad kai kurie užsiliepsnojo netgi nevažiuodami, praėjus keletui valandų ar net dienų po to, kai buvo pastatyti garaže ar stovėjimo aikštelėje. Supratau, kad mums turbūt labai pasisekė, kad gaisras kilo bevažiuojant, nes buvo laiku pastebėtas ir gerų žmonių pagalba užgesintas. Po kelių minučių žmona turėjo statyti automobilį garaže po daugiabučiu namu, šalia kitų automobilių. Kas būtų buvę, jeigu gaisras būtų kilęs tada – kaip kitiems BMW savininkams–nelaimėliams, kurių automobiliai užsiliepsnojo ramiai stovintys garaže?“, – retoriškai klausia Tomas. Nuvylė požiūris Iš tiesų, pasinaudojus paieškos sistemomis, užsienio žiniasklaidoje galima rasti pranešimų apie savaime užsidegusius BMW. Tomas kreipėsi į BMW atstovybes tiek Šveicarijoje, tiek Lietuvoje. Vyro teigimu, jokios pagalbos specialistai nepasiūlė. „Apmaudžiausia, kad BMW koncernas berods jokios problemos šioje situacijoje nemato. Pats parašiau į BMW atstovybę Lietuvoje elektroninį laišką su užklausa apie korporacijos poziciją šiuo klausimu, tačiau gavau tik tokį šabloninį atsakymą. Beje, pati BMW, pasirodo 2016 m. skelbė vieno X3 automobilio atšaukimą dėl būtent elektrinio vairo stiprintuvo gaisro pavojaus. Ar tai ta pati problema, kuri sukėlė gaisrą ir mano automobilyje – man sunku spręsti, į šį klausimą galėtų atsakyti tik gamintojo ekspertizė. Tačiau BMW atstovybė Šveicarijoje į tokį pasiūlymą tik atsakė, kad automobilis per senas. Automobilis, kaip minėjau, jokių autoįvykių neturėjęs ir visada buvo aptarnaujamas išskirtinai tik jų pačių atstovybėje. Suprask: BMW koncernui yra visiškai normalu, kad 5-erių metų senumo automobilis staiga savaime užsiliepsnoja. Man neatrodo normalu...“, – teigia Tomas. Iki šiol aistringas Bavarijos gamintojų markės gerbėjas tikina, kad po šio įvykio į BMW daugiau nesės. „Nuo šiol tiesiogine prasme laikysiuosi kuo toliau nuo BMW automobilių – dėl savo ir savo šeimos saugumo, ir ypač dėl tokios neatsakingos korporatyvinės pozicijos. Nežiūrint to, kad ilgą laiką buvau labai didelis šios markės fanas – šis buvo jau šeštas šios markės automobilis. Man tikrai neramu, kad tūkstančiai žmonių kasdien važinėja šiais automobiliais, nė nenutuokdami apie gresiantį pavojų jų turtui ir gyvybėms. Įsivaizduokite situaciją, kai automobilis pastatomas nakčiai po miegamuoju esančiame garaže ir staiga vidury nakties užsiliepsnoja. Taip pat būtų labai nejauku jeigu mano kaimynas pastatytų savo BMW šalia mano automobilio mūsų daugiabučio namo pažeminiame parkinge“, – neslepia Tomas. Gaisras – nebūtinai BMW kaltė BMW prekės ženklo Lietuvoje vadovas Martynas Daujotas neslepia, kad ši konkreti situacija jam yra žinoma. „Mūsų žiniomis, Jūsų skaitytojas automobilį įsigijo, eksploatavo ir remontavo Šveicarijoje. Lietuvoje savaime užsiliepsnojančių BMW automobilių, kurie buvo įsigyti oficialiose BMW atstovybėse ir remontuojami įgaliotuose servisuose, atvejų niekada nebuvo pasitaikę. Laikydamiesi BMW koncerno nustatytų taisyklių, mes negalime komentuoti incidentų, įvykusių ir vykstančių kitų pasaulio šalių rinkose“, – DELFI teigė M. Daujotas. Tiesa, BMW koncernas yra pateikęs oficialią poziciją dėl šios markės automobilių gaisrų JAV. „Dėl kiekvieno savaime užsiliepsnojusio automobilio atvejo BMW koncernas vykdo išsamų tyrimą, bendradarbiaudamas su oficialiomis institucijomis, draudimo kompanijomis. Automobilių gaisrai gali kilti dėl daugybės įvairių išorinių priežasčių, niekaip nesusijusių su BMW gaminamų automobilių kokybe. Gaisrų priežastimi galėjo tapti techninės priežiūros stoka, nekvalifikuotų specialistų dalyvavimas remontuojant automobilius, pačių savininkų atliekamos modifikacijos ir kita“, – aptakiomis frazėmis apsiriboja gamintojai. „Suprantame susirūpinimą, todėl kviečiame klientą, kuris kreipėsi į jus, atvykti į BMW atstovaujančios įmonės „Krasta Auto“ servisą Vilniuje, Kaune ar Klaipėdoje, pasitarti su profesionalais“, – teigė M. Daujotas.