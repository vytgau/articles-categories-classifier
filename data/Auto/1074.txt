„Apie 9 ryto ten jau buvo didelė eilė – atrodo, visi Dakaro dalyviai suvažiavo. Dalis jų dar lagaminus tempėsi, tiesiai iš oro uosto atvyko. Pramindžikavę apie 3 valandas uosto prieigose patekom prie technikos ir galėjom ją atsiimti“, – vidurdienį vietos laiku ir jau sutemus – Lietuvos (laiko skirtumas tarp Peru ir Lietuvos – 7 valandos), pasakojo komandos vairuotojas Vaidotas Žala. Pirmas veiksmas atsiėmus „Toyota Hilux“ automobilį ir „Scania“ sunkvežimį – bendra jų apžiūra. „Viskas gerai – kaip palikom, taip ir radom, niekas neapgadinta. Sunkvežimis irgi puikios būklės, nereikėjo net papildomos pagalbos užvedant variklį“, – važiuodamas į vadinamąjį „nulinį“ bivuaką Limoje, kalbėjo V. Žala.  Maždaug 20 kilometrų kelias nuo uosto iki bivuako yra puiki vieta baziniam technikos testui, o komandos inžinieriai visą antradienio popietę ir dalį trečiadienio praleis papildomai ją tikrindami – šiuos „namų darbus“ svarbu atlikti iki starto. Automobilis ir sunkvežimis stovėjo apie pusantro mėnesio drėgnoje ir druskingoje vietoje, tad korozijos įtaka matoma. Be to, prieš startą naudinga peržiūrėti visus „Hilux“ mazgus. Lenktynininkas teigė, kad taip pat svarsto apie automobilio pabandymą trečiadienio rytą – vietos visureigių entuziastai padeda Dakaro dalyviams ir organizuoja treniruotes keliose netoli Limos esančiose smėlingose vietovėse. „Mąstome apie treniruotes trečiadienį ryte, tačiau dar nežinome, ar spėsime. Techninėje komisijoje reikia būti apie pusę šešių – turint galvoje, kad Lima yra labai užkištas miestas ir 5 kilometrus gali tekti važiuoti valandą, nenorime be reikalo rizikuoti. Matysime – jeigu spėjame, tada treniruotėje apsilankysime, jeigu ne – iš bivuako tiesiai į komisiją važiuosime. Nematau tragedijos, jeigu į testus ir nespėsime – geriau jau viską daryti užtikrintai ir neskubant, taip daug geriau išeina“, – sakė lenktynininkas. Po techninės ir administracinės komisijų automobilis pateks į uždarą parką ir sportininkai jį vėl pamatys tik prieš startą šeštadienį. Sausio 6 d. visi Dakaro dalyviai Limoje pervažiuos simbolinę 40-ojo ralio starto arką ir kelyje į bivuaką Piske turės įveikti 272 km. Iš jų 31 km sudarys pirmasis ralio greičio ruožas Peru smėlynuose.