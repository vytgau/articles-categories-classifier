Skelbiama, kad, įvykdžius šį pirkimą, iki 2019-ųjų „CityBee“ automobilių parką iš viso papildys 400 nedidukų miesto automobilių, priskiriamų praktiškųjų segmentui (A klasė), ir 600 kompaktinio segmento transporto priemonių (C1 klasė). Pasak „CityBee“ vadovo Luko Ylos, automobilių įsigijimas inicijuojamas tiek dėl vykstančios jau turimų automobilių organiškos rotacijos, tiek dėl plėtros, kurią skatina sparčiai auganti paslaugos paklausa bei didėjantys klientų reikalavimai. „Rinkoje dirbame gana ilgai, kad galėtume įvardyti, ko mūsų klientams reikia, todėl norime įsigyti tokių automobilių, kurie patenkintų konkrečius klientų poreikius. Pavyzdžiui, leistų vairuotojui ir keleiviams patogiai jaustis tiek važiuojant palyginti neilgus nuotolius mieste, tiek įveikiant tolimesnes keliones. Klientų patogumui automobiliai taip pat būtinai bus su automatinėmis pavarų dėžėmis, automobilio statymo jutikliais, el. valdomais langais, USB jungtimi, šildomomis sėdynėmis bei atitikti daugelį kitų konkurso sąlygose nurodytų reikalavimų, tarp kurių ir kuo mažesni aplinkos taršos rodikliai“, – nurodė „CityBee“ vadovas. Į finalinį konkurso etapą, kuris įvyks šių metų gruodį, bus pakviesti geriausius pasiūlymus pateikę konkurso dalyviai. Planuojama, kad derybų pabaiga ir galutinis sprendimas dėl konkurso nugalėtojo bus priimtas dar iki Kalėdų. Kad tai nėra atsitiktinė sėkmė, o nuoseklus augimas, geriausiai atspindi pastarųjų kelerių metų „CityBee“ valdomų automobilių statistika. Dar 2015 m. pradžioje šis startuolis klientams galėjo pasiūlyti vos 100 automobilių. Jau po metų, 2016 m. pradžioje, jų padaugėjo iki 200, o šiuo metu „CityBee“ Vilniuje, Kaune, Klaipėdoje, Palangoje ir Nidoje valdo iš viso 500 automobilių. Anot L. Ylos, turint omenyje automobilių senėjimą ir jų rotaciją, planuojama, kad 2018 m. „CityBee“ automobilių parkas bus išplėstas iki 700 vnt., o 2019 m. pabaigoje ūgtelės iki 1000 automobilių. Paklausus, kur į gatves išriedės įsigyti automobiliai, „CityBee“ vadovas nurodė, kad juos laikui bėgant bus galima išvysti ir užsisakyti visuose išvardytuose miestuose. Pašnekovo teigimu, automobiliai juda kartu su klientais, o šie gana dažnai važiuoja į kitus miestus ir keliauja po visą Lietuvą, tad artėjantis automobilių pagausėjimas bus juntamas daugeliui paslaugos naudotojų.