Nuo etapo nugalėtojo brito Sam Sunderland‘o lietuvis atsiliko 2 val. 8 min. ir 13 sek. „Šiandien sportininkus alino karštis, viršijęs 30 laipsnių, bet Balys buvo tam pasirengęs ir fiziškai, ir psichologiškai“, – komandos pranešime džiaugėsi ekipos „Perkūnas Team“ vadovas Carlos Brebbia. Pasak jo, pastaruosius abu etapus B. Bardauskas nė karto nenukrito nuo motociklo, nors pirmąją dieną teko ir tai patirti. „Tiesa, tai nebuvo skausminga ir mes matome, kiek valios turi Balys“, – teigė C. Brebbia. Šiame etape buvo iš viso septyni paslėpti patikros punktai (WP), kuriuos turėjo pasiekti motociklininkai. Vienu atveju B. Bardauskas gerino savo pozicijas, kitais atvejais šiek tiek smuktelėdavo: WP1 (26 vieta), WP2 (57 vieta), WP3 (106 vieta), WP4 (105 vieta), WP5 (108 vieta), WP6 (99 vieta), WP7 (103 vieta). B. Bardauskas šiame Dakaro ralyje jau įveikė vieną užkeiktą ribą. Būtent 2009 m. lenktynių trečiame etape jis patyrė sunkias traumas, susilaužydamas abi rankas. Tąsyk jis nuvažiavo dar tris etapus, bet septintame pasidavė. Iš karto po finišo žurnalistai B. Bardausko paklausė, ar jis ką nors šiandien gelbėjo. „Šiandien nieko negelbėjau. Važiavau lėtai. Girdėjot, kad sraigtasparnis kažką išgelbėjo, – po finišo kalbėjo B. Bardauskas. – Negrįš šiandien daug kas. Kopos tokios klampios, klampios. Visą laiką turi minti gazą“. Pasak sportininko, kelyje buvo daug klastingų duobių, kurios nebuvo pažymėtos lenktynininkams išdalintose šio etapo legendose. „Jos (duobės), matyt, neseniai susiformavusios. Šokau per kelias tokias duobes. Pavyko. Na ką, viskas gerai“, – neslėpė optimizmo B. Bardauskas. Šiemet B. Bardauskas siekia pasiekti finišą, nesivaikydamas aukštų rezultatų. 