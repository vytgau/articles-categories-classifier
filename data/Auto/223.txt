Kaip rašoma komandos pranešime, balandžio 6-8 dienomis, po 11 metų pertraukos, Lietuvos autosporto gerbėjai galės vėl stebėti, kaip lietuviškas ekipažas susikaus su dar 91 varžovu ketvirtajame WRC etape – „Corsica Linea Tour de Corsica 2018“. Pirmą kartą lietuviai startavo 2007 metais Pirmą kartą lietuviškos pavardės Korsikos ralyje, kuris dar yra žinomas kaip „dešimties tūkstančių posūkių“ ralis, nuskambėjo 2007 metais. Tuomet savo jėgas šiame WRC etape išbandė Vilius Rožukas drauge su Audriumi Šošu. Lietuviai varžėsi „Junior WRC“ (JWRC) grupėje ir „A6“ klasėje, pilotuodami „Citroen C2 R2“ klasės sportinį bolidą. Beje, V. Rožukas ir A. Šošas yra vieninteliai lietuviai iki šiol dalyvavę WRC Korsikos ralio etape. 2007 m. Lietuvai atstovavę sportininkai pademonstravo 55-ą rezultatą bendroje įskaitoje. JWRC grupėje užėmė 14-ą vietą, o A6 klasėje buvo 11-i. Tad po 11 metų pertraukos Lietuvos autosporto gerbėjai galės vėl sekti Lietuvai atstovausiančio ekipažo rezultatus Korsikos ralyje. „Arctic Energy World Rally team“ komandos vardu važiuosantiems D. Jociui ir D. Zviceviciui tai jau bus ketvirtas startas iš eilės WRC čempionate. Greičio ruožai primena Monte Karlo ralio trasą Beje, pirmą kartą „Tour of Corsica“ ralis buvo surengtas 1956 metais, tačiau į pasaulio ralio čempionato kalendorių šis ralis buvo įtrauktas tik 1973-aisiais. Tai bus bene pirmoji WRC sezono asfaltinė ralio trasa po apledėjusių Monte Karlo kelių, Švedijos sniegynų ir žvyruotos dangos bei dulkių Meksikoje. „Arctic Energy World Rally team“ komandos lenktynininko D. Jociaus teigimu, Korsikos ralio greičio ruožai kažkuo primena Monte Karlo ralio trasą.  „Šiandien turėjome pirmąją greičio ruožų susirašymo dieną. Trasa turi labai daug panašumų į Monte Karlo greičio ruožus. Ji driekiasi kalnais, serpantinais, labai vingiuota, daug posūkių. Pirmas įspūdis – toks tarsi neseniai jau važiavome šiais keliais. Dėlto nejaučiame ypatingai papildomo streso, kad važiuosime naujame etape. Manau, kad galėsime jaustis pakankamai komfortiškai lenktynių dienomis, nes bus kažkas jau matyta, patirta“, – sakė D. Jocius. Didelė konkurencija Visgi lietuviai nelinkę atsipalaiduoti. Mat, konkurencija bus itin didelė. Iš viso Korsikos ralio dalyvių sąraše yra 92 užsiregistravę ekipažai. Pasak ralio organizatorių, tai bene didžiausias dalyvių sąrašas šiame sezone bei per pastaruosiuos paskutinius trejus metus Pasaulio ralio čempionate. „Arctic Energy World Rally team“ komandos sportininkai varžysis gausiausioje „RC4“ klasėje. Joje sportininkai turės net 23 konkurentus, iš kurių net 9 – prancūzų ekipažai, itin gerai pažįstantys šio ralio trasas. Tikslas – finišas Ne itin linkęs kalbėti apie tikslus, lenktynininkas D. Jocius atskleidė, kad vienas pagrindinių uždavinių yra finišuoti. „Nesinori labai kalbėti apie tikslus ir užbėgti įvykiams už akių. Mums yra labai svarbus finišas. Tikrai nesikarščiuosime ir ieškosime auksinio viduriuko tarp saugaus bei greito važiavimo, nes be finišo mūsų ekipažui yra taip pat svarbu susirinkti kuo daugiau neįkainojamos informacijos ateitiems startams“, – apie tikslus kalbėjo „Arctic Energy World Rally team“ komandos lenktynininkas. Ralis startuos balandžio 6 dieną (penktadienį), o finišuos balandžio 8 dieną (sekmadienį). O balandžio 5 dieną (ketvirtadienį) ketvirto WRC etapo dalyviai galės jėgas išbandyti bei išmėginti automobilius bandomajame 5,45 km ilgio greičio ruože. D. Jocius ir D. Zvicevičius startuos „Peugeot 208 R2“ automobiliu – tokiu pačiu, kuriuo dalyvavo ir pirmajame bei antrajame WRC etapuose. Lietuvių startinis numeris – 113.