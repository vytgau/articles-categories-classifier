Tai siūlančias Saugaus eismo automobilių keliais įstatymo pataisas Seimo posėdžių sekretoriate įregistravo Seimo Pirmininko pavaduotojas Arvydas Nekrošius. Šiuo metu Saugaus eismo automobilių keliais įstatyme numatyta, kad per 180 dienų nepašalinus priežasčių, dėl kurių buvo sustabdytas leidimas motorinei transporto priemonei ar priekabai dalyvauti viešajame eisme, leidimas yra panaikinamas, ir ji yra išregistruojama. Seimo Pirmininko pavaduotojo Arvydo Nekrošiaus nuomone, ši įstatymo norma yra per griežta. „Dabartinis 180 dienų terminas yra per trumpas dėl labai gyvenimiškų situacijų. Pirmiausia, ši įstatymo norma nepatogi į užsienį išvykusiems lietuviams. Tačiau esminės priežastys yra mūsų šalies sezoniškumas ir transporto priemonių draudimo kaštai. Ypač regionuose didelė dalis transporto priemones turinčių gyventojų jomis naudojasi tik šiltuoju metų sezonu, tačiau ši įstatymo norma juos įpareigoja drausti transporto priemones privalomuoju civilinės atsakomybės draudimu gerokai ilgesnį laikotarpį. Tai lemia žymiai didesnius transporto priemonių eksploatacijos kaštus“, - teigė A. Nekrošius. Pasak Seimo Pirmininko pavaduotojo, vienų metų laikotarpis yra protingas terminas, siekiant tinkamai sutvarkyti šalies seną automobilių parką. „Per pastaruosius metus daugiabučių namų aikštelėse jau nebėra seniai nebeeksploatuojamų transporto priemonių, žmonės šia problema nebesiskundžia“, - teigė A. Nekrošius. Siūloma, kad teikiama įstatymo pataisa įsigaliotų 2018 m. liepos 1 d.