Lenk medį, kol jaunas „Iki šiol Lietuvoje neturėjome mokyklos, kuri sistemingai ruoštų jaunuosius plento žiedo motociklininkus, todėl nenuostabu, kad „MotoGP“ dalyvių sąrašuose nefigūruoja lietuviškos pavardės. Mūsų šalyje sportuoti motociklais žmonės dažnai pradeda jau tada, kai yra sąlyginai brandaus amžiaus, kai gali patys įpirkti motociklą ir pasirūpinti jo eksploatacija, tačiau, kad pasiektų reikšmingų pasiekimų sporte, jau būna per vėlu. O tokios „MotoGP“ žvaigždės kaip Valentino Rossi, Marcas Márquezas, Jorge Lorenzo 15-os jau buvo tarptautinių varžybų čempionai“, – sako vienas „Superbike“ vaikų akademijos instruktorių, „Coffee Racers“ prezidentas Adomas Dautartas. Greičiausias šalies motociklininkas Šarūnas Pladas pasakoja, kad nuo ankstyvos jaunystės visą laisvalaikį praleido ant dviračio, įsivaizduodamas, kad lekia ant motociklo, tačiau tuo metu ant tikro motociklo važiuoti neturėjo galimybės. „13-os jau turėjau pirmąjį mopedą, o motociklu pradėjau važinėtis šešiolikos. Tik 21-erių pradėjau dalyvauti varžybose, neturėdamas jokios informacijos apie tai, jokio trenerio ar žmogaus, kuris galėtų pakonsultuoti. Turėjau tik didelį norą varžytis su kitais, kurie turi tą pačią aistrą“, – sako sportininkas. Dabar, pasak jo, tokie vaikai, kaip jis anuomet, turės galimybę kur kas anksčiau tuo užsiimti ir pasiekti aukštesnių rezultatų saugesniu būdu. Jau pasiruošę A. Dautarto teigimu, į akademiją bus priimami mokyklinio amžiaus vaikai nuo 6 metų, kai jie imliausi mokymuisi. „Norint, kad ši įdomi ir akiai labai patraukli sporto šaka Lietuvoje augtų ir kad plento žiedo sportininkai būtų konkurencingi ir užsienyje, būtina auginti jaunąją kartą. Norėdami prie to prisidėti jau investavome nemažai lėšų bei laiko ir šiandien jau galime pasidžiaugti, kad „Superbike“ vaikų akademija yra pasirengusi priimti pirmuosius mokinius. Tikime, kad atsiras nemažai tėvelių, norinčių savo atžalas leisti į tokį būrelį. Norint priimti visus norinčiuosius, mums prireiks daugiau vaikiškų motociklų, aprangų ir kitų priemonių, todėl tikimės susijusių institucijų ir visų šio sporto bei motociklų mėgėjų palaikymo“, – sako A. Dautartas.  Jei važiuoja dviračiu „Superbike“ vaikų akademiją galės lankyti berniukai ir mergaitės nuo 6 iki 16 metų, vienintelis reikalavimas, kad jie jau mokėtų važiuoti dviračiu be pagalbinių ratukų. Pamokos bus rengiamos kartą per savaitę uždarose trasose arba specialiai įrengtose aikštelėse. Per dvi valandas truksiančią pamoką vaikai mokysis ir teorinių dalykų, ir praktinių – kaip valdyti motociklą, jį prižiūrėti. Vaikai važiuos 50 cc kubatūros mini motociklais (mini bike) ir 140 cc kubatūros „pit bike“ klasės motociklais – jie jau paruošti eksploatavimui. Mokykla taip pat pasirūpins, kad vaikai būtų tinkamai aprengti – dėvės motociklininkų aprangas, šalmus ir pirštines. Kol kas vaikus treniruos trys profesionalūs sportininkai: Š. Pladas bei du „Coffee Racers“ instruktoriai, bendradarbiaujantys su legendine motociklininkų mokykla „California Superbike School“. Vaikystės skonis Tuo pačiu „Coffe Racers“ prezidentas pabrėžia, kad vaikų akademijos tikslas nėra vien profesionalių sportininkų ruošimas ir iš vaikų nebus reikalaujama per daug. „Tai bus kaip ir kiekvienas vaikų būrelis, kuris suteikia begalę papildomų naudų. Čia vaikai ne tik išmoks valdyti transporto priemonę, bet ir suvaldyti savo baimes, mokysis kantrybės, rūpinimosi technika, nuo mažumės formuojamas jų suvokimas, kad lenktynių vieta ne gatvėje, o trasoje, kitų saugaus eismo principų. Taip pat pajus lenktynių, azarto skonį, malonumą susiburti su bendraminčiais – įsivaizduokite veiksmą kartodromuose ir aikštelėse, kur šurmuliuoja ir dūzgia daug vaikų su mažais motociklais“, – sako A. Dautartas. Pasak jo, panašios mokyklos veikia Estijoje, Didžiojoje Britanijoje ir kitur, tad galima bus pagalvoti ir apie tarptautines varžybas, stovyklas. „Superbike“ vaikų akademija bus pristatyta šį savaitgalį vyksiančiame Sporto festivalyje „Litexpo“ parodų rūmuose. Čia bus galima pabendrauti su akademijos instruktoriais, įskaitant Š. Pladą, bei pamatyti mažuosius motociklus.