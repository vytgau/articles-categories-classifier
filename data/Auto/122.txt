Panevėžyje, Žemaičių gatvėje gyvenantis Jonas skundėsi, kad po žiemos jo kvartale jau nebeaišku, kur prasideda ir baigiasi šaligatviai bei automobilių stovėjimo aikštelės. Vietos mašinoms nerandantys vairuotojai jas stato kur papuola. Ypač prastai aplinka atrodo ties Žemaičių g. ketvirtuoju namu – čia sustatyti automobiliai beveik remiasi į medžius. „Vejos prie to namo šaligatvio net nebeatsimenu. Bėda ir tai, kad mašinos stovi prie pat medžių ir slegia jų šaknis – kaži ar jie dar ilgai tvers tokias sąlygas. Norim gyventi gražiai, bet turime kęsti tokį vairuotojų elgesį“, – piktinosi pašnekovas. Jo teigimu, anksčiau į šią gatvę dar atvažiuodavo policijos pareigūnai, bausdavo ne vietoje pastatytų automobilių savininkus. Dabar esą niekas į tai nebekreipia dėmesio. Skundų daugėja Pavasarį panašių pranešimų visuomet daugiau sulaukia Panevėžio miesto savivaldybės Teisės ir viešosios tvarkos skyrius. Jo vedėja Daiva Svirelienė sako, kad šiemet gyventojai netgi aktyviau stebi vejas okupuojančius automobilius. Per pirmus tris šių metų mėnesius Savivaldybė jau nubaudė 8 pažeidėjus, ne vietoje pastačiusius transporto priemones. Už tokį administracinį nusižengimą mašinos savininkui gresia bauda nuo 30 iki 90 eurų. Pirmą kartą baudžiant skiriama pusė baudos, antrą kartą tenka mokėti dvigubai. „Žmonės rimčiau žiūri į panašius pažeidimus – jau nebebijo, kaip anksčiau, pranešti apie netinkamą elgesį“ – teigė D. Svirelienė. Pastebėjus ant vejos stovintį automobilį tereikia jį nufotografuoti ir nuotrauką su informacija, kur įvykio pažeidimas, atsiųsti į Savivaldybę elektroniniu paštu. Teisės ir viešosios tvarkos skyriaus darbuotojai kas dieną patruliuoja po miestą ir patys stebi tvarką. Balandį ne vietoje stovintys automobiliai bus tikrinami ir šeštadieniais. „Į gatves važiuoja po du mūsų darbuotojus iš šešių šias pareigas atliekančių specialistų ir inspektorių. Balandį dirbsime dar aktyviau. Dabar itin šlapia, todėl ant vejos stovintys automobiliai darko kiemus“, – žalą gamtai įvardija vedėja. Savivaldybės problema Apie ne vietoje stovintį automobilį galima pranešti ir policijai. Tačiau Panevėžio apskrities vyriausiojo policijos komisariato atstovė spaudai Rasa Meištė patikino, kad pareigūnai specialiai reido po daugiabučių namų kiemus neorganizuoja ir statistikos, kiek būna panašių pažeidimų, neveda. Reidus dėl niokojamos vejos reguliariai atlieka Aplinkos apsaugos departamento atstovai. Vienas tokių artimiausiu metu numatomas nuo liepos 1 iki rugpjūčio 31 dienos. Per minėtus reidus pareigūnai tikrina žaliąsias vandens telkinių juostas ir daugiabučių namų kiemus. Gamtoje prie vandens, pasak Panevėžio aplinkos apsaugos agentūros vedėjos Ievos Jakupkaitės, pažeidimų pasitaiko vis rečiau. Automobilį prie upės ar ežero dar kartais palieka nebent emigrantai, kurie nebežino lietuviškų įstatymų. O daugiabučių namų vejos, pašnekovės nuomone, kenčia vis labiau. Ir tai, anot jos, Savivaldybės problema, nes nesugeba pasirūpinti infrastruktūra. Pranešimai apie vejas niokojančius vairuotojus pasiekia ir aplinkosaugininkus. Jie už tokį pažeidimą pirmiausia įspėja, vėliau taiko baudas. Susimokėti kartais tenka ir už žalą gamtai. „Jei sugadinama veja – tai jau žala gamtai ir ją reikia atlyginti“, – teigė I. Jakupkaitė. Panevėžiečio Jono nupasakotas atvejis Žemaičių gatvėje, pasak vedėjos, taip pat kenksmingas gamtai, nes aplink medžius suplūkiamas dirvožemis, šaknys nebegauna oro ir augalas ima džiūti. Daugiau naujienų naujienos.lt.