Dubajuje sėkmingai vykdoma „Smart Dubai“ iniciatyva. Vienas iš jo projektų – praeitą mėnesį pristatytas robotas humanoidas policijos pareigūnas. Dubajaus policija pasirašiusi susitarimą su Singapūro bendrove „OTSAW Digital“, kuri žada iki 2017 metų pabaigos baigti kurti „autonomišką laukui skirtą saugumo robotą“ O-R3. OTSAW teigia, kad O-R3 – pirmasis toks pasaulyje laukui skirtas saugumo robotas. Vertinant funkciniu kampu, šis autonomiškas laukui skirstas robotas skiriasi nuo Kalifornijos bendrovės „Knightscope“ ar kinų „E-Patrol Robot Sheriff“. Šis nedidelis jutiklių prifarširuotas O-R3 aprūpintas 360 laipsnių kampu filmuojančiomis didelės raiškos kameromis, termine vaizdo atkūrimo technika, lazeriniais skeneriais bei radarais ir SLAM navigacine technologija. Dubajaus policijos atstovas Khalidas Nasseris Alrazooqi CNN patvirtino, kad O-R3 aprūpintas žvalgybos ir stebėsenos sprendimais, kurie naudojami identifikuojant veidus, ieškomus automobilius ir be priežiūros paliktus objektus. Robotas galės perspėti policijos pareigūnus ir suteikti reikiamą informaciją per specialią programėlę išmaniajame telefone. 125 kilogramus sveriantis ir maksimalų 14 kilometrų per valandą greitį galintis išvystyti O-R3 autonomiškas policijos robotas tikrai nebus tas, kuris gaudys nusikaltėlius. Nepaisant to, jis turi slaptąjį ginklą – droną, kuris žymiai greitesnis ir patikimesnis nusikaltėlių persekiotojas. Kaip skelbiama OTSAW puslapyje internete, tai dar ne viskas, kuo gali pasigirti šis mažylis – jis gali matuoti aplinkos rodmenis, pavyzdžiui, anglies dvideginio kiekį, ir fiksuoti teritorinius pažeidimus. „Šis mažylis – vienas iš mūsų išmaniosios policijos „daiktų interneto“ sistemų, susietų tarpusavyje, elementų“, – pridūrė Kh. N. Alrazooqi. Skelbiama, kad tikslų kiekį šių robotų ant ratų lems pačių policijos pajėgų atsiliepimai. OTSAW atstovai CNN sakė, kad Dubajaus policijos pareigūnai pradžiai sutarė iki 2020 metų įsigyti 100 vienetų. Pabrėžiama, kad šiuos robotus Dubajaus policija įsigyja išsimokėtinai – kas mėnesį mokės po 10 tūkst. dolerių. OTSAW pridūrė, kad šiuo metu dėl šio modelio vyksta derybos ir su daugybe valstybine institucijų iš kitų šalių. O-R3 gana brangus Dubajaus bandymas iki 2030 metų robotizuoti net 25 proc. pajėgų. Tiems, kam atrodo, jog O-R3, per mažas, Dubajaus policija turi gerų žinių. „Mūsų ateities planuose – pareigūnų funkcijas parėmę humanoidai, važinėjantys autonomiškuose automobiliuose“, – dar balandį per interviu CNN sakė Kh. N. Alrazooqi ir pridūrė, kad policija norėtų dirbti su „Tesla“ ir kitomis kol kas neskelbiamomis bendrovėmis.