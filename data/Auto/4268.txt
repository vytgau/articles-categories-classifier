Šį kartą Benedikto Vanago komandos nariai siūlo užsukti į Buenos Airėse įsikūrusį automobilių muziejų. Vaizdo klipe užfiksuoti neeiliniai egzemplioriai: 1892 metų gamybos „Daimler“, 1904 m. „Panhard-Levassor“, Argentinos prezidento Roque Saenzo Penos limuzinų klasės „Daimler“ (1914 m.) ir kiti. Čia pamatysite „Renault“, „Peugeot“, „Cadillac“, „Ford“, „Mercedes-Benz“ pirmtakus. Prie automobilizmo dinozaurų eksponuojami ir keli naujesni automobiliai. Tai 1949 metų F-1 lenktyniavusio Juano Manuelio Fangio „Ferrari 166“ bei 1971-ųjų „Brabham BT36“, kuriuo F-1 čempionate važiavo Carlosas Alberto Reutemannas.