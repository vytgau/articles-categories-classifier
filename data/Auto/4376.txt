Ekipažas, važiuojantis Lietuvoje pagamintu „Seat Leon Dakar“ visureigiu, prologą tarp Paragvajaus sostinės Asunsjono ir Argentinos teritorijoje esančio Resistencijos miesto įveikė per 32 min. 54 sek. „Agrorodeo“ ekipažas, preliminariais duomenimis, užėmė 41-ą vietą. Vėliau vienam ekipažui gavus penkių minučių baudą, V. Žala palypėjo į 40-ąją poziciją. Pirmadienį įskaitinė buvo 39 km atkarpa, kurią greičiausiai nuvažiavo Nassero Al-Attiyah iš Kataro ekipažas. Antrus metus Dakare visureigį vairuojantis Vaidotas Žala po prologo finišo šluostėsi prakaitą: „Žiauriai sunki pradžia. Nors mašinos motoriukas dirba lyg bitutė, su pakabos „nustatymais“ visiškai nepataikėm. Dukart šovėm vertikalias „žvakes“ per dvigubus tramplynus ir lėkėm nuo kelio“. Jam pritarė ir šturmanas Saulius Jurgelėnas: „Šiandien mums labai pasisekė. Reiks pasitempti rytojui, nes klaidų Dakare negalima daryti – nei pirmą, nei paskutinę dieną“. „Jeigu mes su nuotykiai ir važiuodami tikrai ne maksimaliu greičiu sugebėjome lenkti anksčiau startavusius ekipažus, o galutinėje įskaitoje esame beveik ketvirtame dešimtuke, viskas klostosi puikiai. Nors nuotykių tikrai buvo. Po starto kelio danga buvo sausa, dulkių nebuvo daug, o nusileidus žemiau jau ir purvo pamatėme, net užklimpusią „Toyotą“. Džiaugėmės, kad mūsų padangos – su aštriais protektoriais, be vargo apvažiavome tą sudėtingą atkarpą. Buvo ir daugiau įklimpusių, buvo ir lėčiau važiuojančių. Keletą varžovų pavijome, mūsų lenkimai gal irgi buvo kiek per „aštrūs“, todėl „susipažinome“ su pakelės tvoromis – kairės pusės priekinis sparnas nukentėjo, tačiau gerai, kad nebuvo medžių“, – prologo įspūdžiais dalijosi S. Jurgelėnas.   Antradienį ekipažų laukia kur kas ilgesnis ir sunkesnis kelias. Antro etapo bendras ilgis – 803 km, tarp Resistencijos ir San Miguel de Tucumano reikės įveikti 275 kilometrų įskaitinį ruožą.