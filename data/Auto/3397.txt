Savo paskaitoje „Sportinis vairavimas ir lenktynių inžinerija“ amortizatorių ekspertas iškart paneigė mitą, kad trasoje reikalingas itin galingas automobilis. D. Zinkevičiaus teigimu, užtenka šaltu protu pasižiūrėti automobilio dinamikos duomenis trasoje. Tada paaiškėja, kad pilnu pajėgumu automobilis važiuoja tik kelis procentus viso įveikiamo atstumo. Rato įveikimo kontekste šis skaičius dar mažiau reikšmingas. „Wolf School“ mokyklos lektorius grafiškai pavaizdavo, kad velnias slypi detalėse arba tiesiog posūkiuose. Čia reikalingas maksimalus sukibimas, kurį pirmiausiai užtikrina geros padangos, teisinga jų temperatūra ir slėgis. Jis pataria, kad geriausius parametrus sportininkas turi atrasti pats ir ties jais apsistoti. „Posūkio įveikimas prasideda nuo stabdymo. Čia labai svarbu stabdyti vėlai ir stipriai. Kai padangos geros ir tinkamai įšilusios, sportininkai pradeda sekundės dalių ieškoti stabdžiuose. Įsideda didesnius stabdžių diskus ir nesupranta, kodėl sulėtėjo rato įveikimo laikas. Juk sunkesni ratai sunkiau įsibėgėja. Dėl to visada sakau – pasidomėk, paskaičiuok, o tada montuok“, - apie techninę kantrybę kalbėjo ekspertas. Kaip dėstė D. Zinkevičius, į automobilį reikia žiūrėti iš asfalto perspektyvos. Todėl aptarus padangas ir stabdžius, ateina laikas amortizatoriams ir pakabai. Šie elementai padeda ieškoti papildomų sekundžių, kurių padangos ir stabdžiai nebesuteikia.  Jis pataria pradėti bent jau nuo reguliuojamų amortizatorių, kurie leis automobilį pritaikyti ne tik skirtingoms trasoms, bet ir vairuotojo stiliui. Be jokios abejonės dar daugiau sukibimo prideda aerodinaminiai automobilio elementai. Vis dėlto dažnai sportininkai persistengia ir sumontuoti patobulinimai nebeleidžia pasiekti masimalaus greičio. „Kai pereinama prie aerodinaminių elementų, prasideda mokslas. Inžinieriai investuoja didelius pinigus į vėjo tunelius ir tyrimus. Lenktynininkams rekomenduoju pažiūrėti į gamyklines kėbulinių automobilių komandas, jei važiuojate tokiu pačiu automobiliu. Kopijuokite viską, ką jie sumontavę ant automobilio ir tikrai nesuklysite“, - gudrauja D. Zinkevičius. 