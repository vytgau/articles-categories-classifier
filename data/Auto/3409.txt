Neseniai trečią kartą pamečiui rengiamų varžybų iniciatorius ir vienas jų organizatorių, VšĮ „Autoeventus“ direktorius Darius Grinbergas paskelbė, jog beieškantiems greičiausio kelio į Palangą elektromobilių vairuotojams iššūkį meta sklandytuvo pilotas, kuris rungsis bendroje lenktynių įskaitoje. Jei ši žinia būtų paskelbta balandžio1-ąją, daugelis neabejotinai ją būtų palaikę tik antimi. Tačiau ir ta naujiena, pasirodo, ne paskutinė nelauktų intrigų virtinėje, neabejotinai praturtinsianti renginį bei suteiksianti jam netikėtų spalvų. Iššūkį be garso riedančių elektromobilių pilotams ir sklandytojui Algirdui Šimoliūnui mes ir vienas tituluočiausių šalies dviratininkų, olimpietis, Lietuvos plento čempionas, laimėjęs ir prestižinių „Giro d‘Italia“ lenktynių etapą Tomas Vaitkus. Šįkart T. Vaitkus, kaip ir visi lenktynių elektromobiliais dalyviai, gegužės 5-ąją ekologiška, aplinkos neteršiančia transporto priemone startuos iš Konstitucijos prospekto šalia sostinės savivaldybės ir kaip įmanoma tankiau mins pedalus iki geležinkelio stoties. Ten kartu su savo dviračiu įsitaisys traukinyje „Vilnius – Klaipėda“, iš sostinės pajudėsiančiame 9.50 val., ir kiek mažiau nei po keturių valandų išlips Kretingos geležinkelio stotyje, iš kurios dviračiu skubės į lenktynių finišą Palangoje. „Vargo neturėtų daug būti. Svarbu kad tik traukinys lėktų pakankamai sparčiai ir stotyse jo netrikdytų jokie kliuviniai prasilenkiant su kitais sąstatais“, - sako Tomas, kuriam nesvetimi ir didesni, jau išbandyti ir dar laukiantys iššūkiai. T. Vaitkus prieš dvejus metus kartu su TV3 žurnalistu Tomu Jarusevičiumi sėkmingai dalyvavo Lietuvos žurnalistų autoklubo rengiamame „Press ralyje“. Tomas dviračiu su labai trumpais sustojimais per 8.30 val. yra įveikęs ir 332 km maršrutą Klaipėda – Vilnius, kuriame užsispyrusį sportininką talžė ir vėjas, ir lietus, o netoli finišo buvo užklupusi ir tikra audra. T. Vaitkus tikisi, jog savo pavyzdžiu jis paskatins rinktis būtent tokį keliavimo būdą ir taip įkvėps daugiau bendraminčių, mėgstančių pajūrį ir aktyvų poilsį jame bei neįsivaizduojančių atostogų be joms itin tinkančio dviračio. „Traukinys – patogi, saugi ir greita priemonė pasiekti pajūrį. Šiandien galime varžytis su elektromobiliais greičiu, o kitas transporto priemones jau dabar lenkiame pagal draugiškumą aplinkai, - sako „Lietuvos geležinkelių“ generalinis direktorius Mantas Bartuška. - Elektrifikavus geležinkelį iki Klaipėdos, traukinys prilygs elektromobiliams ne tik greičiu, bet ir pagal draugiškumą aplinkai. Neabejoju, kad tobulėjant elektromobiliams, didės ir jų vidutinis greitis, nes nereikės taip dažnai įkrauti baterijų. Tačiau ir „Lietuvos geležinkeliai“ nestovi vietoje. Didesnis greitis, ypač kelionėse į pajūrį, - vienas iš mūsų prioritetų“, - tvirtina M. Bartuška.