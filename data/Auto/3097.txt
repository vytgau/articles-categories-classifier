Įgyvendinus šį sprendimą, kurorto centras taps ne tik patogesnis visiems eismo dalyviams, bet ir ekologiškesnis. Įgyvendins naujovę Apie tai, kad kurorto centre reikėtų mažinti automobilių srautus bei miesto gyventojus ir svečius skatinti važinėti ekologiškomis transporto priemonėmis – dviračiais, kalbėti pradėta jau prieš keletą metų. Viena iš priemonių, sumažinusių automobilių srautus centrinėje miesto dalyje – iš miesto centro iškelta Palangos autobusų stotis. Kitas žingsnis, kurį miestas žengs jau netrukus – vienpusis automobilių eismas Vytauto gatvėje bei atskira eismo juosta, skirta dviratininkams, kurios ženklinimas atskirs priešingomis kryptimis važiuojančių dviračių srautus. Šiam siūlymui Saugaus eismo komisija pritarė dar 2016 metų pavasarį, nuo tada imta intensyviai rengtis numatytai eismo organizavimo pertvarkai. Šiais pokyčiais siekiama ne tik apriboti automobilių srautą, mažinti oro taršą pajūryje, bet ir suteikti papildomą erdvę dviratininkams bei velomobiliams. Tokiai minčiai pritaria ir darbus atlikti planuojančios įmonės „Palangos komunalinis ūkis“ direktorius Konstantinas Skierus. „Esu tos srities specialistas ir pritariu, kad siūlymas – racionalus. Šiuo metu Vytauto gatvės centrinė dalis, ypač vasaros sezono metu, yra labai apkrauta automobilių, dviračių ir pėsčiųjų eismu, o visų eismo dalyvių chaotišką judėjimą apsunkina dar ir vasaros transporto priemonės – velomobiliai. Jau seniai reikėjo imtis priemonių automobilių srautams miesto centre apriboti, o vienpusis eismas Vytauto gatvėje (kur jau buvo tapę „madinga“, įsijungus garso aparatūrą, automobiliais važinėti be jokio tikslo) – viena iš jų“, – kalbėjo K. Skierus. Specialistas patikino, kad vienpusis eismas Vytauto gatvėje pirmiausia lems didesnį eismo dalyvių saugumą. Nors, žinoma, neatmetama, kad pradžioje tam tikros sumaišties gali kilti. Bet ilgainiui, laikantis kelio ženklinimo reikalavimų, visi eismo dalyviai su naujovėmis susigyvens ir dėl to jausis tik saugiau bei patogiau. Laukiantys pokyčiai Šiam projektui jau pritarė ir Saugaus eismo komisija, ir specialus eismo auditas. Įgyvendinus projekte numatytus sprendinius, eismas Vytauto gatve bus galimas tik nuo Šventosios Klaipėdos link. Tiesa, tokia pertvarka laukia ne visos Vytauto gatvės, o tik jos dalies – nuo Druskininkų iki S. Dariaus ir S. Girėno gatvių. Automobiliams skirta eismo juosta užims 3,3 metro, dviratininkų dvipusiam eismui bus atiduota 3-5,4 metro juosta dešinėje pusėje (nuo Kretingos pusės), o kairėje (jūros pusėje) išilgai važiuojamosios dalies bus formuojamos vietos automobiliams statyti. Šiai juostai bus skirti 2 metrai. Automobiliams vietos bus paženklintos taip, kad kiekvienai būtų atskirta individuali vieta. Automobilių stovėjimas Vytauto gatvės atkarpoje nuo J. Basanavičiaus iki S. Dariaus ir S. Girėno gatvių išliks nepakitęs, o ruože nuo Kretingos iki Jūratės gatvių automobilių statyti šalikelėje apskritai nebus galima. Dėl eismo pokyčių miesto centrinėje dalyje bus įrengta papildomai parkomatų. Jie atsiras Vytauto gatvės dalyje nuo Gintaro iki Druskininkų gatvių. Dėl pokyčių Vytauto gatvėje keisis eismo tvarka ir Plytų gatvėje (nuo S. Dariaus ir S. Girėno iki Ronžės gatvių). Čia važiuojamosios dalies plotis – per mažas, jog būtų galima leisti dvipusį eismą ir automobilių stovėjimą šalikelėse, todėl nuo šios vasaros minėtoje Plytų gatvės atkarpoje statyti automobilių nebebus galima. Atsiras nauji kelio ženklai „Eismo pokyčiai apims 2,1 kilometro ilgio Vytauto gatvės atkarpą. Šiame ruože bus keičiami visi kelio ženklai, atsiras naujovių. Iš viso demontuosime 320 kelio ženklų, o įrengsime 403. Beje, visi kelio ženklai bus kitokie, nei dabar – mažesni, šiuolaikiški. Dar 43 tokie ženklai atsiras ir Plytų gatvėje, nes panaikinus abipusį eismą Vytauto gatve, automobiliai bus nukreipiami Plytų ir Ganyklų gatvėmis, – kalbėjo UAB „Palangos komunalinis ūkis“ vadovas. Atvažiuojantieji iš rytų pusės (nuo Kretingos jūros link) ties Vytauto gatve privalės sustoti, be to, pasikeitus eismo tvarkai, Vytauto gatve jau bus galima važiuoti ne 40, o tik 30 kilometrų per valandą greičiu. Nauja tvarka – birželį Darbus, susijusius su vienpusio eismo schemos įgyvendinimu Vytauto gatvėje, ketinama pradėti jau artimiausiu metu. Jei oro sąlygos nesutrukdys darbams, naujoji eismo schema visiškai įsigalios birželį. „Darbus ketiname pradėti nuo Birutės parko ir judėti Šventosios link. Vytauto gatvė bus uždaroma atkarpomis ir tik trumpam (kol išdžius gatvės ženklinimo dažai). Darbininkai yra pasiryžę dirbti nakties metu, kad kuo mažiau trukdytų miesto gyventojams ar kurorto svečiams“, – sakė K. Skierus. Tuo pačiu metu, kai vyks kelio dangos žymėjimas, ketinama keisti ir kelio ženklus. Tiesa, kol vienpusis eismas įsigalios, naujoves žymintys kelio ženklai bus uždengti. Visi eismo dalyviai prašomi kantrybės ir atidumo, taip pat – atidžiai stebėti kelio ženklus bei vadovautis jais.