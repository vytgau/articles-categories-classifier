Dyzelinių transporto priemonių pardavimai antrojoje pagal dydį Europos automobilių rinkoje šiais metais jau susitraukė 15 proc. Benzininių automobilių paklausa savo ruožtu augo 3 proc. ir tai susiję su pirkėjų nenoru įsigyti dyzelinu varomų transporto priemonių modelių dėl didesnės mokestinės naštos ir griežtų taisyklių. Kaip rašo „Autonews“, po 2015 m. kilusio „Volkswagen“ taršos sukčiavimo skandalo didieji miestai (Madridas, Paryžius, Atėnai ir kt.) pranešė ketinantys dėmesį telkti į dyzelinių automobilių taršos mažinimo užduoties įgyvendinimą, apimsiantį draudimus, baudas ir apribojimus. Lapkričio 22 d. JK pranešė ketinanti taikyti Transporto priemonės akcizo (angl. Vehicle Excise Duty) mokestį pirkėjams, nuo ateinančių metų balandžio mėn. pirmą kartą registruosiantiems naują dyzelinį automobilį, kuri neatitiks griežtesnių reikalavimų dėl taršos. „Mokesčių sistemai teks svarbus vaidmuo apsaugant mūsų aplinką, – šią savaitę pristatydamas kasmetinį pranešimą dėl biudžeto sakė JK finansų ministras Philipas Hammondas. – Privalome užtikrinti, kad oras, kuriuo kvėpuos mūsų vaikai, būtų švarus.“ Taigi pagal naująsias taisykles įsigyjant mažesnio modelio automobilį, neatitinkantį griežtesnių standartų, teks sumokėti 20 svarų (22,52 euro) siekiantį Automobilio akcizo mokestį, o didesnę transporto priemonę įsigysiantiesiems teks pakloti didesnę sumą. Papildomas mokestis nebus taikomas naujos kartos „švariems“ dyzeliniams automobiliams, atitinkantiems taršos ribojimus realiomis vairavimo sąlygomis. Kaip teigė Ph. Hammondas, surinkti pinigai keliaus į Švaraus oro fondą (angl. Clean Air Fund), skirtą oro kokybei gerinti.