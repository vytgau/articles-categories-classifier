Straipsnio komentaruose ir socialiniuose tinkluose iš karto užvirė diskusijos, ar partijos, kurios pavadinime yra žodis „žaliųjų“, lyderiui pridera važinėti transporto priemone, kuriai energiją suteikia milžiniškas ir atitinkamą apetitą degalams turintis variklis. Suprantama, kad toks SUV modelis gana sunkiai dera su ekologija. Tačiau, anot DELFI kalbintų specialistų, puikiai tinka efektingo lyderio savybėms pabrėžti. Įspūdingi parametrai „Cadillac Escalade“ energijos suteikia net 6.2 litro darbinio tūrio 8 cilindrų atmosferinis variklis, kuris per šešių laipsnių automatinę pavarų dėžę ratams perduoda 426 AG galią bei 610 Nm sukimo momentą. Šis motoras yra vienintelis, montuojamas naujausios, ketvirtos, kartos „Cadillac Escalade“ modelyje. Vidutinės jo degalų sąnaudos, anot gamintojo, siekia 13,1 litro benzino šimtui kilometrų. Mieste jos pasiekia 18 litrų. Ant rėminės pakabos sunkonstruotas septynvietis (sėdynės surikiuotos 2+2+3) visais ratais varomas visureigis išsiskiria įspūdingais gabaritais. Jo ilgis – 5144 mm, plotis – 2045 mm, aukštis – 1890 mm, o atstumas tarp ašių – 2946 mm. Be to, automobilis gali būti siūlomas prailgintos ESV versijos: tuomet jo ilgis išauga net iki 5697 mm, o ratų bazė – iki 3302 mm, dėl kurios atsiranda dar daugiau vietos trečiosios sėdynių eilės keleiviams, o bagažinės talpa tampa kone dukart didesnė. Priklausomai nuo modifikacijos, bendroji automobilio masė siekia 3,3 arba 3,4 tonos. „Escalade“ montuojama daugybė modernių technologinių sprendimų, tarp kurių – ir viena pažangiausių pasaulyje adaptyvi pakabos sistema. Šio kadilako viduje – gausybė komforto įrangos, o kaip viskas atrodo, galite pasižiūrėti DELFI TV vaizdo siužete, filmuotame per „Lietuvos metų automobilio 2016“ konkursą. Lietuvoje „Cadillac“ markės modeliais prekiaujančios bendrovės „KIA Auto“ svetainėje nurodoma, kad mūsų šalyje „Escalade“ modelio kaina prasideda nuo 102 tūkst. 833 eurų. R. Karbauskio deklaracijoje prie „Cadillac Escalade“ oficialaus pavadinimo taip pat nurodytas priedas „D3“, kuris reiškia, kad automobilis po gamybos dar buvo patekęs į šios markės modelių tobulinimu užsiimančios įmonės meistrų rankas. Neabejotina, kad patobulinimai turėjo dar labiau išauginti šio SUV kainą. Noras išsiskirti arba meilė JAV kultūrai DELFI portalą konsultavę naujausio modelio „Cadillac Escalade“ jau išbandę ekspertai sutarė, kad tai yra ypatingas automobilis, kurį mūsų šalyje paprastai renkasi žmonės, norintys arba išsiskirti iš kitų, arba prisiekę amerikietiškosios kultūros gerbėjai. „Visų pirma, reikia pastebėti, kad amerikietiški automobiliai Lietuvoje parduodami fragmentiškai. Ir dažniausia to priežastis, kad jie yra savotiški – kitokie nei europietiški.Todėl jų pirkėjai dažniausiai ieško išskirtinumo ar nori pabrėžti savo stilių“, – DELFI kalbėjo žinomas keliautojas, žurnalo „AutoBild Lietuva“ leidėjas, Vitoldas Milius. „Europoje pirkti tokią mašiną dėl kažkokių techninių priežasčių, tai jų kaip ir nėra. Toks automobilis mums atrodo keistas: didelis kėbulas, didelis variklis, didelės degalų sąnaudos, valdymo savybės – labai savotiškos. Sudėliojus visus techninius ar inžinerinius sprendimus, tikrai yra daugybė geresnių automobilių, tačiau šitas modelis vizualiai labai išsiskiria ir tinka norintiems save pabrėžti. „Escalade“ neabejotinai yra labai ekskliuzyvus modelis“, – tęsė specialistas.  „Kitas dalykas, kad yra žmonių, kuriems tiesiog patinka viskas, kas amerikoniška: jų gyvenimo būdas, laisvės pojūtis, automobiliai. Tuomet tai gali būti stiliaus reikalas. Vien istoriškai pažiūrėjus, amerikiečiai jau prieš dešimtmečius važinėjo komfortiškai, kai Europą raižė „vabalai“. Čia tik dabar viskas apsivertė ir mūsų žemyno automobiliai dažnai pranoksta amerikietiškuosius net ir šiuo aspektu“, – dėstė V. Milius. Jam pritarė ir DELFI bei socialiniuose tinkluose rodomos laidos „Motorai“ autorius Jurgis Paplaitis. „Yra tiesiog amerikietiškosios kultūros mylėtojų, kuriems patinka tokie automobiliai. Kodėl tuomet būtent „Escalade“? Nes tai iš esmės yra pats didžiausias prabangus SUV modelis, tinkamas parodyti save. Didelė daržinė su dideliu varikliu. Nors naujausi „Cadillac“ modeliai jau po truputį europiškėja ir tampa galima alternatyva vokiškiems BMW ar „Mercedes“, – sakė J. Paplaitis. Panašiai samprotavo ir V. Milius, atkreipęs dėmesį į tai, kad toks automobilis labai tinka aplinkiniams priblokšti. „Norint ypatingai didelio SUV, pasirinkimas nėra toks jau milžiniškas ir mes čia vėl grįžtame prie išskirtinumo momento. Ne paskutinėje vietoje, matyt, tai, kokį efektą „Escalade“ sukelia praeiviams. Žmonėms, kurie mašinose nesigaudo ar kur nors atvažiavus į gūdesnę provinciją, ji gali sukelti vos ne alpulio efektą: „vau, kokia įspūdinga mašina“, – akcentavo V. Milius. J. Paplaitis pridūrė, kad mūsų geografinėje zonoje dažniausiai tokius automobilius renkasi „europietiški kaubojai arba norintys nors trupučio Las Vegaso Rytų Europoje“. „Beje, skirtingai nuo Skandinavijos šalių turtingų ūkininkų, kurie dažniausiai perka gerokai kuklesnius automobilius“, – pabrėžė pašnekovas. Įdomu tai, kad „Cadillac Escalade“ gaminamas ne tik JAV Teksaso valstijos mieste Arlingtone, bet ir Džakartoje (Indonezija) bei mūsų kaimyninės Baltarusijos sostinėje Minske. Čia surenkami Rusijos bei NVS rinkoms skirti „Escalade“.