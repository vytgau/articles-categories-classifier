„Rotax Micro“. Pačių jauniausių lenktynininkų kategorijoje tik pradedantys savo karjerą Dovydas Gudelevičius ir Tomas Rudokas dar negalėjo tinkamai pasipriešinti varžovams iš užsienio. Lietuviai finišavo penktoje ir devintoje vietose, o nugalėjo Lenkijos „Rotax“ čempionate antrą vietą užimantis Maksymilianas Obstas. „Rotax Mini“. Su Lietuvos licencija lenktyniaujantis kaliningradietis Ivanas Tkačiovas nepaliko jokių vilčių varžovams. Jis laimėjo kvalifikaciją, abu atrankos važiavimus, pusfinalį bei finalą. „Rotax Junior“. Net 22 sportininkai ir net 6 jų iš Lietuvos varžėsi bene nuožmiausia kova trasoje pasižymėjusiose lenktynėse. Silvesteris Aleksejevas visuose važiavimuose nugalėjo be konkurencijos, tik pirmame atrankos važiavime iš jo lyderio vietą trumpam buvo atėmęs Ignas Kaselis. Tačiau kas lips ant kitų nugalėtojų podiumo vietų nebuvo aišku iki pat finalo pabaigos. Galiausiai lenką Piotrą Wisnickį ir suomį Juuso Panttila finiše skyrė tik 0,067 sek. Lietuvai atstovaujantis Maksimas Kardakovas finišavo šeštas, Dajus Dabašinskas vienuoliktas, Martynas Morkis tryliktas, Zacharas Nefedovas aštuonioliktas. Labiausiai nepasisekė I. Kaseliui. Finale jis užtikrintai artėjo pirmo trejetuko link, tačiau dešimtame rate lūžus ašiai iš varžybų teko pasitraukti. „Rotax Max“. Nugalėtoju tapo estas Kairo Kivi, o Sauliui Rudokui teko tenkintis šešta vieta. „Rotax DD2 Masters“. Labai nedaug trūko, kad ir šioje klasėje būtume ploję prizininkui iš Lietuvos. Osvaldas Glebavičius finišavo ketvirtas, Zenonas Urbonas liko 8 vietoje. Nugalėjo sportininkas iš Lenkijos Slawomiras Muranskis. „Rotax DD2“. Daugelis iš anksto prognozavo pergalę „Rotax DD2“ pasaulio čempionui Simui Juodviršiui ir laukė jo dvikovos su dukart „Rotax DD2“ pasaulio čempionu vengru Ferencu Kancsaru. Nei viena, nei kita, deja, neįvyko. Vengras Aukštadvario trasoje taip ir neatrado greičio paslapčių ir finale tenkinosi tik penkta vieta. S. Juodviršis didele persvara nugalėjo atrankos važiavimuose ir pusfinalyje. Finale, deja, sėkmė nusisuko. S. Juodviršis turėjo tenkintis antra vieta ir džiaugtis, kad išvis pasiekė finišą. Viena iš jo karto padangų lenktynių metu po truputį pradėjo leisti orą, o po finišo ir visai subliūško. Lenktynėse nugalėjo suomis Ville Viiliaeinenas. Andrejus Apočkinas užėmė septintą vietą, Tomas Pidkovas tryliktą. Kitas didžiausio regione „Rotax Nordic“ čempionato etepas įvyks rugpūčio 5-6 dienomis Lenkijoje, tik pernai atidarytoje Slomčyno trasoje.