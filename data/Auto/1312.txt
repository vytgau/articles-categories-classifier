„Ralis „Barborka“ tapo jau tradiciniu sezono užbaigimo akcentu. Pirmąjį kartą čia startavome dar 2013 metais „Mitsubishi Lancer Evo X“ automobiliu, kuriuo varžėmės ralio trasose Lietuvoje. Nors jis buvo specialiai pritaikytas asfaltui, dabar suprantu, kad tai buvo išties avantiūristiška mintis. Tąkart iškritęs sniegas stipriai sumaišė visas kortas“, – prisimena D. Butvilas. Per ketverius metus „Rajd Barborka“ ralyje D. Butvilas yra startavęs trimis skirtingais automobiliais – 2013 metais „Mitsubishi Lancer Evo X“, 2014 ir 2015 metais „Subaru Impreza STI“ ir 2016 metais „Ford Fiesta R5“ automobiliu. Nors vairuojama technika nuolat kito ir tobulėjo, vis dėlto D. Butvilas geriausią rezultatą yra pasiekęs 2015 metais – iškovota 4-oji vieta iš 77 startavusių ekipažų. „Šie 2017 metai pažymės jau penktą mano startą Varšuvos trasose ir antrą kartą čia su R5 klasės technika. Vienintelis klasikinis „Karowa“ greičio ruožas, vykdomas Varšuvos senamiestyje, išlieka nepasikeitęs. Kiti ruožai kiekvienais metais skiriasi, todėl įgauti daug vertingos patirties šiame ralyje neįmanoma. Ne veltui ralio logotipas – kortos. „Barborkoje“ daug lems sėkmė ir teisingas padangų pasirinkimas. Trasa labai trumpa, todėl kiekviena maža klaidelė kainuoja daug vietų bendroje rikiuotėje – viską prarasti yra labai paprasta“, – ralio specifiką pristato „Auto Partner Rally Team“ komandos pilotas iš Lietuvos. Varšuvoje vyksiančiame „Rajd Barborka“ startuos geriausi Lenkijos ralio lenktynininkai, iš kurių verta paminėti Europos ralio čempioną Kajetaną Kajetanowiczių, šių metų Lenkijos čempioną Filipą Nivettę, Tomaszą Kucharą, prancūzą Bryaną Bouffier. „Mūsų partneriams šis renginys be jokios abejonės yra labai svarbus, nes tai yra puikiausia proga pasirodyti prieš komandos fanus, Lenkijos ralio žiūrovus, kurie dažnai sekdavo žinutes internete, bet neturėjo galimybes gyvai atvažiuoti į lenktynes. Savotiškas prestižas dalyvauti garsiausiame Lenkijos ralyje. Žinoma, tikiuosi, jog pavyks gerai pasirodyti, bet tikrai neprognozuosiu rezultatų. Nuo vaikystės trumpos automobilių slalomo tipo trasos yra mano vienos mėgiamiausių, todėl mėgausiuosi kiekvienu nuvažiuotu metru!“ – džiaugsmo neslepia vienas greičiausių Lietuvos ralio lenktynininkų D. Butvilas.