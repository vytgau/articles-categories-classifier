Birželio 2 dieną, penktadienį žiūrovai trasoje lenktynių dar neišvys, tačiau dūzgiantys varikliai jau girdėsis. Kaip rašoma organizatorių pranešime, tądien visi dalyviai savo automobilius turės pristatyti techninei komisijai. Sekretoriatas darbą pradės nuo 12 val. ir tęs iki 19 val. Pirmieji administracinę ir techninę komisiją turės įveikti patys galingiausi bagiai – „Super Buggy“. Po jų pas techninę komisiją apsilankys „Buggy1600“, „Touring Autocross“ ir „Junior Buggy“ klasių atstovai. Nors važiavimai tądien nevyks, tačiau neabejingi greičiausiai Europos technikai autokroso gerbėjai čia apsilankyti gali. Tai puiki proga iš arti pamatyti bagius bei kėbulinius automobilius ar nevaržomai pabendrauti su pilotais. Šeštadienį ryte nuo 8.30 val. iki 9.45 val. taip pat dar vyks dokumentų patikrinimas ir techninė komisija. 10 val. į pirmąjį posėdį rinksis komisarai. 11 val. žiūrovai jau galės išvysti pirmuosius važiavimus, mat lenktynininkai prie starto stos treniruotėms. Tikrosios kovos prasidės dar tą pačią dieną, nes 14 val. numatytas pirmasis kvalifikacinis važiavimas, kuris dalyviams jau reikš galimybę kovoti dėl geresnių pozicijų finaliniuose važiavimuose.  Didžioji varžybų diena – sekmadienis. Tądien sportininkai savo techniką užves 9 val. prasidėsiantiems antriesiems kvalifikaciniams važiavimams. 11 val. vienu metu bus galima išvysti visus sportininkus, mat komandos su savo bolidais, nacionalinėmis vėliavomis bei mechanikų brigadomis važiuos į paradą. Vidurdienį bus duotas startas trečiam kvalifikaciniam važiavimui, o 15 val. prasidės pusfinaliai. Po jų vyks finalai, kuriuose paaiškės antrojo Europos autokroso čempionato etapo nugalėtojai bei prizininkai. Oficiali jų apdovanojimų ceremonija numatyta 18 val. Iki varžybų likus mažiau nei savaitei, organizatoriai skelbia, kad kiek pasipildė ir dalyvių sąrašas. Kai kurios klasės – itin gausios, tad įtampa kovojant dėl pozicijų čia turėtų lietis per kraštus. Pačioje galingiausioje „Super Buggy“ kategorijoje startuos net 22 dalyviai. Daugumos iš šių sportininkų bagiai yra varomi motociklų varikliais ir išvysto net iki 650 arklio galių. Dėl pribloškiančio galios ir svorio santykio, iki 100 km/val. greičio šie plieniniai žvėrys įsibėgėja greičiau nei „Formulės-1“ bolidai. Taip pat 22 dalyviai užregistruoti ir „Buggy 1600“ klasėje, kurioje Lietuvos spalvas gins ir trys tautiečiai: Tauvydas Urba, Tomas Zavarskis ir Saulius Žunda. „Junior Buggy“ klasėje registruoti devyni lenktynininkai, kurių gretose startuos ir kaimyninės Latvijos sportininkas, lietuviams gerai pažįstamas Ervinas Grencis. „Touring Autocross“ kėbulinių automobilių klasėje – džiugi žinia. Čia prie iki tol užsiregistravusių aštuonių sportininkų prisijungė ir devintasis – Mindaugas Sidabras. Beje, verta pažymėti, kad šis lenktynininkas startuos ne bet kokiu, o paties varžybų organizatoriaus Kazimiero Gudžiūno legendiniu „Ford Puma“ automobiliu. Šioje klasėje varžysis ir dar du lietuviai – Algimantas Glikas ir Arvydas Galinis. Taigi, autokrosui neabejingi autosporto aistruoliai šio savaitgalio nė už ką negali praleisti namuose, nes Lietuvoje tokio lygio varžybos – vienintelės per metus. Be to, sinoptikai šiam savaitgaliui nežada alinančios kaitros ir prognozuoja malonią šilumą su vos vienu kitu lietaus lašu iš dangaus. Organizatoriai tvirtina, kad žiūrovams bus sudarytos pačios geriausios sąlygos mėgautis renginiu. Autokroso aistruoliai kovas trasoje galės stebėti specialiose tribūnose, greta kurių veiks ir lauko kavinės. Bilietai į Europos autokroso čempionato varžybas Vilkyčiuose pardavinėjami „Bilietai.lt“ kasose ir internete. Pirmąją varžybų dieną bilietų kaina sieks 10-15 eurų. Sekmadienį, kuomet vyks finalai, jie kainuos 15-20 eurų. Perkant bilietus iškart abiem dienoms – taikoma nuolaida.