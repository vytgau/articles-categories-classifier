Direkcijoje vyko pasitarimas, kuriame dalyvavo LAKD, Susisiekimo ministerijos, Valstybinės kelių transporto inspekcijos ir Lietuvos kelių policijos tarnybos atstovai. Pasitarime buvo aptarta avaringumo situacija Lietuvoje. Svarstyta, kokias priemones būtų galima vykdyti, kad avaringumo situacija pagerėtų, taip pat buvo diskutuojama apie žmonių sąmoningumą – dalis visuomenės vis dar neatsakingai elgiasi kelyje, kelia pavojų savo ir kitų gyvybėms. Buvo atkreiptas dėmesys į padažnėjusius eismo įvykius, kuriuose nukenčia arba kuriuos sukelia motociklų vairuotojai. Šie vairuotojai patenka į padidintos rizikos eismo dalyvių, kurie neretai tampa eismo įvykių aukomis, grupę. Susitikime svarstyta galimybė įtraukti į saugaus eismo propagavimą įvairias motociklininkų organizacijas, kurios galėtų dar aktyviau propaguoti saugų motociklų eismą. Dar viena grupė, kuri eismo įvykiuose nukenčia gana dažnai, yra senjorai. Susitikimo dalyviai tarėsi, kaip efektyviau vykdyti komunikaciją su šia eisme aktyviai dalyvaujančia grupe. Nutarta senjorams išleisti atmintinę, kurioje bus surašytos saugaus eismo taisyklės ir patarimai, kaip saugiai elgtis kelyje. Lietuvos kelių policijos tarnybos atstovai organizuoja daug socialinių akcijų ir reidų keliuose, visuomenė yra nuolat informuojama apie pažeidimus. Tačiau kelių policijos atstovai pabrėžė, kad esant sudėtingai situacijai visos prevencinės priemonės, siekiant užtikrinti saugumą keliuose, bus dar labiau aktyvinamos, ypač didelis dėmesys bus skiriamas neatsakingam vairavimui, greičio viršijimui, vairuotojų blaivumo tikrinimui. Valstybė nemažai dėmesio skiria saugiam eismui, tačiau be bendrų visuomenės pastangų gerų rezultatų pasiekti neįmanoma. Norint pagerinti avaringumo situaciją keliuose, reikalingas visuomenės suvokimas, kad kelyje reikia elgtis protingai ir saugiai.