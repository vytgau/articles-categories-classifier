„Nyderlandai prisijungs prie Austrijos, siekiančios intervencijos prieš Vokietiją Europos Teisingumo Teisme“, – laiške parlamentui pranešė Olandijos infrastruktūros ministrė Cora van Nieuwenhuizen. Vokietija planuoja nuo 2019 metų sausio 1 d. įvesti naują kelių mokesčio sistemą, pagal kurią bus išduodami skirtingi leidimai, kurių brangiausias kainuos 130 eurų per metus vokiečių ir užsieniečių automobiliams. Tačiau Vokietijoje registruotiems vairuotojams šis mokestis iš esmės bus kompensuotas tiek pat sumažinant automobilio mokestį. „Nyderlandai mano, kad tai prieštarauja draudimui diskriminuoti, o taip pat trukdo laisvam eismo srautui“, – pareiškė olandų ministrė. Jos teigimu, Nyderlandų skundas dėl kaimynės veiksmų bus pateiktas ateinančių metų pradžioje. Tačiau teismo sprendimo nesitikima iki minėtos tvarkos įsigaliojimo 2019 metais. Šių metų kovą Vokietijos parlamentas pritarė prieštaringai vertinamai tvarkai, nepaisant kaimynų pasipiktinimo ir kaltinimų diskriminacija. Naujoji tvarka itin smarkiai pakenks Nyderlandams, kuriuos su Vokietija jungia 500 kilometrų ilgio siena, nes automobiliai su olandiškais numeriais kiekvienais metais dvišalę sieną kerta apie 22 mln. kartų. Europos konsultacijų bendrovės „Ecorys“ parengtoje 50 puslapių apimties ataskaitoje, kurią užsakė Olandijos vyriausybė, nurodoma, kad Olandijos vairuotojams Vokietijos tvarka kainuos 60-100 eurų per metus. „Tie pinigai, kuriuos olandai turės sumokėti už leidimą naudotis keliais Vokietijoje, reiškia pajamų praradimą Nyderlandams“, – nurodoma ataskaitoje.