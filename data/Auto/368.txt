„E-benzinas“ – tai sintetiniai degalai, kuriuos galėtų deginti įprasti benzininiai automobiliai. Privalumai – akivaizdūs: uždaras anglies ciklas, sutaupomos lėšos infrastruktūrai, žmonės gali važinėti savo senesniais automobiliais negalvodami, kad labai teršia aplinką. „Audi“ jau gamina „e-dyzeliną“, tačiau „e-benzinas“ pareikalavo daugiau laiko. Dabar su partneriais „Audi“ pagamino 60 litrų šių sintetinių degalų – pakankamai, kad galėtų pradėti bandymus su tikrais varikliais. „E-benzinas“ iš esmės yra skystas trimetilpentanas (C8H18). Jis dega labai švariai, išskirdamas nedidelį aplinkai žalingų dujų kiekį. Tačiau geriausia tai, kad anglies ciklas yra uždaras – CO2, kurį išskirs „e-benziną“ deginantys automobiliai jau buvo sugertas augalų, virtusių biomase. Vaizdžiai tariant, aplinkoje CO2 koncentracija išlieka tokia pati. Tačiau aišku, kad „e-benzino“ gamybos procesas taip pat turi būti kiek įmanoma švaresnis. Šiuo metu „Audi“ sintetinis benzinas gaminamas iš biomasės dviejų žingsnių procese. Visų pirma, iš biomasės išskiriamas izobutilenas (C4H8). Tuomet, naudojantis papildomu vandeniliu, sukuriamas trimetilpentanas (C8H18). Šiuose degaluose nėra benzeno ar sieros, todėl jie dega labai švariai. Tačiau ateityje „Audi“ norėtų nenaudoti biomasės, o tiesiog paimti CO2 iš atmosferos ir vandenilį, išgautą naudojant atsinaujinančius energijos šaltinius. Šiuo metu „Audi“ planuoja naujos „e-dyzelino“ gamyklos statybas Šveicarijoje. Sintetinis dyzelinas ten bus gaminamas iš vandens ir CO2, o naudojama energija atkeliaus iš hidroelektrinės. Planuojama, kad nedidelėje gamykloje per metus bus pagaminama 400 tūkstančių litrų „e-dyzelino“. Nedaug, tačiau, jei projektas pasiteisins, jis neišvengiamai bus plečiamas. Sintetiniai degalai elektromobilių aušroje atrodo kaip kažkoks gūsis iš praeities. Tačiau iš tikrųjų tai būtų labai aplinkai naudingas sprendimas. Nors elektromobiliai neišskiria žalingų dujų, žmonės turėtų pažvelgti į platesnį paveikslą. Staigūs infrastruktūros pokyčiai aplinkai būtų kaip tik kur kas žalingesni, nes reikėtų pagaminti daugiau įkrovimo stotelių, jas reikėtų išvežioti, įrengti. Padidėjusios elektros energijos sąnaudos daug kur reikštų ir padidėjusią taršą. Galiausiai, pats ekologiškiausias automobilis visada yra tas, kurį jūs jau vairuojate. Atsikratyti veikiančio, nelabai seno automobilio galima labai greitai, tačiau naują taip pat reikės pagaminti, jis tikriausiai atkeliaus labai teršiančiais laivais ir sunkvežimiais, o senąjį reikės perdirbti. Sintetiniai degalai leidžia pasinaudoti uždaro anglies ciklo privalumais.