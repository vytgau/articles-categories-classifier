"Aukščiausio lygio" gamykla bus statoma Šefildo universiteto pažangios gamybos tyrimų centre (AMRC), netoli Roterhemo miesto. Statyba turėtų prasidėti artimiausiu metu, o naujojoje gamykloje anglies pluošto važiuokles "McLaren" žada pradėti gaminti iki 2020-ųjų. AMRC teigimu, "McLaren" atvykimas reiškia gamybos sugrįžimą į Pietų Jorkšyrą bei yra teigiamas tiek miestui, tiek visos Didžiosios Britanijos gamybai. "McLaren" ir Šefildo universitetas apie sandorį žada pranešti ketvirtadienį. Prieš pradedant gamybą porą metų vyks intensyvūs tyrimai. "Šis sandoris rodo, kad Šefildo laukia visas gamybos modelio perstatymas, kuris jį turėtų paversti iš anglių ir plieno gavybos miesto į vietą, kurioje gaminamos aukštosios technologijos automobiliams, taip pat ir aviacijos sektoriui", - pažymi universiteto profesorius Keithas Ridgeway'us.