Kaip rašoma organizatorių pranešime, tai vienos iš nedaugelio lenktynių, kurias norintiems stebėti netenka rūpintis bilietais. Tačiau ne tik dėl to šį renginį pamėgo ir žiūrovai, ir patys lenktynininkai. Juk ne kasdien gali gėrėtis, o juolab varžytis su net 70-ties ekipažų iš Lietuvos, Latvijos, Lenkijos, Rusijos, Vokietijos ir Didžiosios Britanijos įgulomis. Šio ralio dalyviai rungsis ne tik Lietuvos automobilių ralio bei ralio sprinto čempionatų penktųjų etapų lenktynėse, bet ir nuo pernai įskaitinėmis tapusiose tarptautinio „FIA Baltic Rally Trophy“ etapo, beje, irgi penktojo, varžybose. Lenktynės dar labiau intriguoja, nes šis ralis – priešpaskutinis čempionato etapas, po kurio gali būta atsakyta į daugelį dabar dar kankinančių klausimų. Lietuvos automobilių ralio čempionato ir „FIA Baltic Rally Trophy“ varžybų dalyviams teks įveikti 284.07 km. distanciją, iš kurių 122,88 km sudaro 9 greičio ruožai. Lygiai pusę, neskaitant lenktynių miesto gatvėmis, iš devynių greičio ruožų žiūrovų patogumui sportininkai važiuos po du kartus. 97,83 proc. distancijos jiems teks įveikti žvyro keliais ir tik 2,17 proc. – asfalto. Sprinto varžybų dalyvių laukia trumpesnė – 152,40 km distancija. Iš jų 57,18 km sudaro 5 greičio ruožai, iš kurių lenktynininkai važiuos du ruožus po du kartus. Pasak renginio direktorės Ingos Juškevičiūtės, „DHL Rally Elektrėnai 2017“ varžybos, vienos iš nedaugelio, kurių dvasią ir sportininkus gali pamatyti neišeidamas iš namų. Mat Elektrėnuose, šalia ledo arenos, abi renginio dienas šurmuliuos lenktynių miestelis, kur bus įrengta lenktynių dalyvių serviso zona ir kurioje po greičio ruožų bus aptarnaujami sportiniai auto mobiliai, o miestelėnams bus siūloma daugybė pramogų. Rugsėjo 8-osios vakarą visų susirinkusiųjų laukia ne tik oficiali „DHL Rally Elektrėnai“ atidarymo šventė su orkestru ir choru bei visų ralio dalyvių pristatymas, bet ir pirmą kartą renginio istorijoje rengiamas trumpas, bet efektingą ir greitas miesto greičio ruožas Elektrėnų mero Kęstučio Vaitukaičio taurei laimėti. Kaip neseniai įvykusioje ralio spaudos konferencijoje tvirtino Elektrėnų savivaldybės mero pavaduotojas Arvydas Vyšniauskas, šių varžybų elektrėniškiai itin lauka. Lenktynių miestelyje šurmulys netils ir šeštadienį. Čia vyks muzikiniai bei įvairiausių atlikėjų pasirodymai, akcijos ir atrakcijos, pramogos vaikams ir suaugusiems. Pasibaigus raliui čia prasidės apdovanojimų ceremonija, kurios kulminacinis momentas – Lietuvos automobilių sporto puoselėtojo, lenktynių organizatoriaus Vidmanto Čiutelės pereinamosios taurės įteikimas ralio laimėtojams ir vakarinė šou dalis, kurią vainikuos įspūdingi, kerintys akį fejerverkai.  „DHL Rally Elektrėnai 2017“ greičio ruožai: 2017m. rugsėjo 8 d., penktadienis, 18.30 val. GR 1 – „Elektrėnai“ Kompaktiškas, vos 1,04 km ilgio greičio ruožas Elektrėnų miesto gatvėmis asfalto danga. Tai ralio rengėjų duoklė gerąja to žodžio prasme miestui ir jo žmonėms bei miesto svečiams. Greičio ruožo startas ir finišas – prie serviso zonos. 2017m. rugsėjo d. šeštadienis, 9.20 val. GR 2/4 – „Čapkauskas turbinų taisymas“/ „Bags & More“ Trumpas, 6,85 km ilgio greičio ruožas rytiniam „apšilimui“. Prasideda jis kelio atkarpa, kuria ralio dalyviai važiuos net keturis kartus. Toliau GR driekiasi vingiuotu miško keliu, o baigiasi greita, plačia atkarpa iki pat finišo. GR 3/5 – „Alburnus – Kroon Oil“ / „Dynamit Energy“ Ilgiausias ir sudėtingiausias, net 26 km ilgio, greičio ruožas visame ralyje. Pirmi keli greičio rungties kilometrai driekiasi nauja, iki tol ralyje nebuvusia atkarpa. Vėliau dalyviai važiuos jau buvusia greičio ruožo atkarpa, tačiau šįkart ji vinguriuos į priešingą pusę. Pravažiavus Ūbiškių kaimą, laukia labai techniška atkarpa iki pat Beižionių. Pirmą kartą sportininkai važiuos per patį miestelį, o už miestelio, po ilgos tiesiosios – žiūrovų pamėgtas tramplinas. GR pabaiga – labai platus kelias, kuriame greitis bus labai didelis. GR 6/8 – „GF Lizingas“ Šeštojo ir aštuntojo 16,46 km ilgio greičio ruožų pradžia – Bijūnuose. Po keleto kilometrų, važiuodami siauru keliuku, dalyviai įspūdingais šuoliais vieną po kito įveiks net tris tramplinus. Toliau sportininkų lauks greitoji greičio rungties dalis su keletu sankryžų. Vėliau – techniškoji rungties dalis šalia ežero ir pabaigoje – labai įdomi atkarpa per mišką, kupina sudėtingų posūkių, kuriuos šiemet teks įveikti važiuojant į priešingą pusę nei pernai. GR 7/9 – „DHL“ 11,64 km ilgio septintojo ir devintojo greičio ruožų startas ten pat, kur ir antrojo bei ketvirtojo. Vėliau sankryžoje dalyviai pasuks tiesiai, miško keliu. Po to jų lauks sudėtinga atkarpa per gyvenvietę. Pirmą kartą dalyviai važiuos asfaltinę dali per Jagelionis, kur bus įrengta stabdymo zona. Vėliau – dar viena atkarpa gruntinio, siauro kelio iki pat Kietaviškių. Šią atkarpą dalyviai taip pat važiuos į priešingą pusę nei pernai.