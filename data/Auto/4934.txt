Kaip rašoma pranešime žiniasklaidai, Europos bendrovės „ERGO Insurance“ Lietuvoje Transporto priemonių žalų administravimo skyriaus vadovo Raimondo Bieliausko teigimu, kai kuriuos žmones iš vėžių šiek tiek išmušantis laiko sukiojimas, ilgiau trunkantis tamsusis paros metas, intensyvesnis eismas ir neretai prastos oro sąlygos paprastai lemia spalio pabaigoje ir lapkričio pradžioje išaugantį eismo įvykių skaičių. „Dieną po to, kai praėjusiais metais buvo įvestas žiemos laikas, fiksavome 12 proc. daugiau eismo įvykių nei vidutiniškai įprastą spalio mėnesio dieną iki tol. Reikia nepamiršti, kad pernai žiemos laikas buvo įvestas beveik savaite anksčiau nei šiemet, todėl iki Vėlinių daugelis vairuotojų jau buvo spėję adaptuotis prie pokyčių. Šiemet gi laikrodžių rodykles atsukome likus vos dienai iki Vėlinių, o būtent jų išvakarėse gyventojai jau dažnai išsiruošia vykti lankyti mirusių artimųjų į rajonus ir tolimesnius šalies kampelius“, – pažymi R. Bieliauskas. Anot draudikų eksperto, valanda atgal persuktos laikrodžių rodyklės reiškia, kad lauke sutemsta greičiau, o važiuojant tamsiu paros metu rizika patirti eismo įvykį visuomet yra didesnė. „Gyventojams patartina, jei įmanoma, susiplanuoti savo laiką taip, kad gaubiant tamsai keliuose reikėtų praleisti kuo mažiau laiko. Eismo sąlygas per Vėlines dar labiau apsunkinti gali ir tikėtini krituliai ar rūkas, o naktį iš pirmadienio į antradienį, sinoptikų duomenimis, kai kuriose šalies vietose temperatūra gali kristi žemiau nulio – taigi gali susidaryti ir plikledis. Tokiomis sąlygomis vairuoti reikėtų itin atsargiai“, – sako R. Bieliauskas. Draudikų atstovo teigimu, Vėlinių dieną ir jų išvakarėse į gatves išvažiuoja gerokai daugiau vairuotojų nei įprastai, ir ne visi jie būna labai patyrę, dėl to prie vairo nei akimirkai nereikėtų prarasti budrumo. Itin intensyvus eismas ar net transporto spūstys dažnai susidaro gatvėse netoli kapinių, neretai ten taip pat būna sudėtinga rasti vietą automobiliui pasistatyti. Dėl šios priežasties R. Bieliauskas vykstantiems pagerbti mirusių artimųjų pataria pasvarstyti ir apie keliavimo viešuoju transportu galimybę. „Vairuotojams iš karto reikėtų nusiteikti, kad vykstant į kapines gali tekti stovėti spūstyse. Jei taip nutiktų, reikėtų išlikti kantriems, nebloginti eismo situacijos bandymais apvažiuoti kitus automobilius viešajam transportui skirtomis kelio juostomis ar netgi pėsčiųjų takais. Vairuotojai turėtų demonstruoti pagarbą kitiems eismo dalyviams, nemanevruoti pavojingai ar agresyviai ir, kai to reikalauja kelių eismo taisyklės ar aplinkybės, užleisti kelią kitiems automobiliams ir, be abejo, pėstiesiems“, – primena R. Bieliauskas. Itin atidžiai vairuotojai, anot draudikų eksperto, turėtų elgtis parkuodamiesi stovėjimo aikštelėse prie kapinių, kur paprastai Vėlinių dieną būna daug automobilių, todėl dažnai pasitaiko smulkių eismo įvykių – transporto priemonių apibraižymų, įlenkimų, galinio vaizdo veidrodėlių nulaužimų. „Per Vėlines vykstant į tolimesnes keliones taip pat reikėtų įsitikinti ir gera automobilio technine būkle. Patartina dar iki kelionės pasikeisti vasarines padangas į žiemines, nors kelių eismo taisyklės tai padaryti leidžia iki pat lapkričio 10 d. Be to, reikėtų patikrinti, ar gerai veikia visi automobilio žibintai – taip pat ir priešrūkiniai. Automobilio langų plovimo skysčio bakelio reikėtų nepamiršti užpildyti žiemai tinkančiu gaminiu“, – sako R. Bieliauskas.