Projektui vadovaus „Volkswagen“ priklausantis Čekijos gamintojas „Škoda“. Po emisijų skandalo atsigaunanti „Volkswagen“ ieško naujų rinkų, o „Tata“ savo ruožtu siekia užimti didesnę rinkos dalį savo šalyje. Kompanijos pasirašė supratingumo memorandumą dėl partnerystės. „Tata“ tikisi, kad šis sandoris padės kompanijai jau iki 2019-ųjų į rinką paleisti naujus automobilius. „Mes esame tikri, kad kartu dirbdamos bei dalindamosi savo stipriosiomis pusėmis abi kompanijos gali gauti naudos bei kurti inovatyvius technologinius sprendimus tiek Indijos, tiek užsienio rinkoms“, – kalbėjo „Tata Motors“ vadovas Guenteris Butschekas. „Siūlydami rinkai tinkamus produktus, mes norime pasiekti tvarų bei pelningą augimą įvairiose pasaulio vietose“, – teigė „Volkswagen AG“ vykdomasis direktorius Matthiasas Mulleris. Tai – ne pirmas kartas, kai „Volkswagen“ bando ieškoti alternatyvių rinkų. Paskutinioji partnerystė besivystančiose rinkose buvo nesėkminga. Bendradarbiavimas su „Suzuki Motor“ dėl tarpusavio nesutarimų baigėsi 2015 m.