Kai žiūrovai jau būna pasirengę laurų vainikus kabinti ant lyderių kaklų, ralį, tarsi mostelėjus burtininko lazdele, kaip tyčia ima ir laimi kiti, mynę jiems ant kulnų. Taip nutiko ir debiuto varžybose 2015-aisais, kai nugalėtojų taurę kėlė Vaidotas ir Žygimantas Žalos, ir pernai, kai triumfavo panevėžiečiai Giedrius Notkus su Dainiumi Strižanu. Kartą po apmaudaus gedimo daugkartinis šalies ralio čempionas Vytautas Švedas yra prasitaręs, jog tokios nesėkmės jį tik grūdina ir verčia sukandus dantis irtis finišo link. Todėl netenka įrodinėti, kad „DHL Rally Elektrėnai“ nekantriai laukia ir sportininkai, ir žiūrovai, kuriems šios varžybos, vienos iš nedaugelio, kur netenka rūpintis bilietais. Tereikia tik laiku atvykti į patogiausias varžybų stebėjimui vietas ir atsivežti gerą nuotaiką. Trečiosios „DHL Rally Elektrėnai“ lenktynės energetikų miestą ir vaizdingas jo apylinkes drebins jau greitai – rugsėjo 8-9 dienomis.  „Šiemetinis ralis mums ir vėl ypatingas, – prisipažįsta renginio direktorė Inga Juškevičiūtė. – Ne tik todėl, kad jo trasose minėsime renginio trejų metų gimtadienį. „DHL Rally Elektrėnai 2017“ kartu ir įskaitinės prestižinio ralio serijos „FIA Baltic Rally Trophy“ penktojo etapo lenktynės.“ Tai net keturias šalis jungianti „FIA European Rally Trophy“ atšaka, suteiksianti galimybes greičiausiems Baltijos šalių ralistams varžytis su profesionalais iš visos Europos finalinio etapo metu. Lenktynininkų sąrašuose – ir Lietuvos automobilių ralio sprinto čempionato V etapo dalyviai, susigrumsiantys su Lietuvos automobilių ralio čempionato favoritais. Ralio trasose žiūrovai turės progą stebėti ne tik galingiausius lenktyninius bolidus, bet ir ne vienam daugelį emocijų keliančius atskirus automobilius, tokius kaip žiūrovų itin pamėgta „Lada VAZ 2104 VTFS“, egzotiškuosius „GAZ“ sunkvežimius ir net „Historic Cup“ serijas. „FIA Baltic Rally Trophy“ statusas šioms lenktynėms, be abejo, teikia nemenko autoriteto, o mums, lenktynių organizatoriams, – daugiau atsakomybės, – sako pagrindinis ralio organizatorius, VšĮ „Čapkausko autosportas“ vadovas ir lenktynininkas Ramūnas Čapkauskas. – Lietuvoje tik du raliai susilaukė tokio aukšto įvertinimo, o tai mus įpareigoja, kad tiek mūsų sportininkams, tiek užsieniečiams ar patiems FIA stebėtojams šis renginys paliktų tik pačius geriausius įspūdžius.“ Pasak R. Čapkausko, beveik visi didžiausi pasirengimo darbai jau atlikti, o tai leidžia tikėtis, kad ralis vyks sklandžiai ir jo dalyviams bei žiūrovams paliks tikrai gerus įspūdžius. Tad rugsėjo 8-9 dienomis didžiausiu energetikų miesto traukos objektu neabejotinai vėl taps specialus ralio miestelis, iš kurio visi sportininkai skubės į „DHL Rally Elektrėnai 2017“ trasas. Jų bendras ilgis šalies čempionato ir „FIA Baltic Rally Trophy“ varžybų dalyviams – 284,07 km. Iš jų 122,88 km sudaro 9 greičio ruožai, iš kurių net keturis sportininkai važiuos po du kartus. 97,83 proc. distancijos jiems teks įveikti žvyro keliais ir tik 2,17 proc. – asfalto. Sprinto varžybų dalyvių laukia trumpesnė – 152,40 km distancija. Iš jų 57,18 km sudaro 5 greičio ruožai, iš kurių 2 lenktynininkai važiuos po du kartus.