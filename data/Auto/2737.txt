Kaip teigiama pranešime žiniasklaidai, Lietuviško prekės ženklo alkotesterio konstrukcinius, dizaino ir techninių parametrų sprendimus parengė ir programinę įrangą sukūrė bendrovės „Alkotesteris“ ekspertai. Amerikiečiams pristatytas alkotesteris „Alcodetector ID“ turi keletą inovatyvių funkcijų: atpažįsta tikrinamo asmens veidą, palygina jį su duomenų bazėje esančia nuotrauka ir asmens identifikavimo duomenimis. Blaivumo testą atlieka pats tikrinamas asmuo. Stacionarus alkotesteris aktyvuojamas RFID kortele arba jutikliniame monitoriuje suvedant vardą ar kodą. Tikrinamo asmens nuotrauka ir testo rezultatai rodomi alkotesterio monitoriuje, taip pat įrašomi atmintyje ir saugomi. Aptikus neblaivų darbuotoją, informacija nedelsiant persiunčiama el. pašto pranešimu arba SMS žinute atsakingiems vadovams. „Kurdami profesionaliam naudojimui skirtą alkotesterį taikėme tiek JAV, tiek ir Europos standartus. Sulaukėme asmeninio Sherri Vogler, DATIA valdybos pirmininkės dėmesio bei renginyje dalyvavusių JAV institucijų ir bendrovių susidomėjimo, toliau tęsiame įėjimo į JAV rinką darbus“, – sako Marius Anusauskas, bendrovės „Alkotesteris“ vadovas. M. Anusausko teigimu, JAV rinka įdomi ne tik dydžiu, bet ir dėl ten taikomų reguliavimo taisyklių. Studijos rodo, kad kasmet JAV praranda apie 14 milijonų darbo dienų dėl darbuotojų pagirių, abstinencijos ir alkoholio sukeltų ligų. Amerikiečiai griežtai kontroliuoja narkotikų ir alkoholio vartojimą darbo vietose, ypač federalinio reguliavimo bendrovėse – kelių transporto ir logistikos, geležinkelių, aviacijos, vamzdynų, karinės pramonės, energetikos sektoriuose. Privatus verslas, išskyrus keletą išimčių, atkartoja federalinio reguliavimo taisykles. JAV darbuotojų blaivumo tikrinimo ir narkotinių medžiagų aptikimo taisyklės yra daugiasluoksnės. Prieš įsidarbindami į DOT (JAV Transporto departamento) reguliavimo srities padidintos rizikos darbo vietas visi kandidatai patikrinami ar nevartoja narkotikų. Alkoholio ir narkotikų testai darbo vietose atliekami darbuotoją įtariant apsvaigimu, po nelaimingų atsitikimų, vykdomi atsitiktiniai patikrinimai. Grįžtantiems į darbo vietą po nušalinimo dėl alkoholio ar narkotikų vartojimo pažeidimų vykdoma privaloma tikrinimo programa. Amerikiečiai tikrina ne tik didesnės rizikos profesijų darbuotojų, bet ir jų vadovų bei prižiūrėtojų blaivumą. Preliminaraus tikrinimo metu nustačius alkoholio vartojimo faktą, atliekamas alkoholio testas įrodomuoju alkotesteriu.