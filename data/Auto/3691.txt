Kiti du nauji hibridiniai Korėjos automobilių gamintojo modeliai – „Niro Plug-in Hybrid“ ir „Optima Plug-in Hybrid“. „Plati naujų „Kia“ modelių gama Ženevos automobilių parodos stende pabrėžia kompanijos ambicijas plėsti savo asortimentą“, – sakė „Kia Motors Europe“ vadovas Michaelas Cole'as. „Stinger“ yra pats galingiausias kada nors pagamintas „Kia“ modelis, o naujasis „Picanto“ – vienas geriausiai pasaulyje parduodamų kompanijos modelių. Naujieji hibridiniai modeliai, „Niro“ ir „Optima Sportswagon“, padės „Kia“ kompanijai pasiekti savo tikslą iki 2020 metų pagerinti degalų ekonomiškumą 25 proc., lyginant su 2014 m.“, – pridūrė jis. Europos rinkai skirtas „Kia Stinger“ Ženevos automobilių parodoje buvo pirmą kartą parodytas Europos rinkai skirtas „Kia Stinger“ modelis, kuris savo pasaulinę premjerą pažymėjo šiemetinėje Tarptautinėje Šiaurės Amerikos automobilių parodoje Detroite. Naujasis galingasis „Kia“ sportinis sedanas demonstruoja klasikinius „Grand Tourer“ modelių bruožus – galimybę vežti savo šeimininką greitai ir stilingai. Anot gamintojų, automobilis pasižymi estetiškumu, erdviu salonu, kuriame patogiai jaučiasi 5 keleiviai ir telpa nemenkas jų bagažas, stabiliu ir tiksliu valdymu bei greita reakcija į vairuotojo komandas. Europos rinkai skirtas „Stinger“ modelis bus derinamas su 2,0 l benzininiu varikliu (255 AG, 353 Nm), 2,2 l turbodyzeliniu varikliu (200 AG, 440 Nm) arba 3,3 l „twin-turbo“ V6 varikliu. Pastarasis variklis pasižymi 370 AG galia ir 510 Nm sukimo momentu. Jo padedamas automobilis nuo 0 iki 100 km/val. įsibėgėja vos per 5,1 sek. Tai geriausias įsibėgėjimo rezultatas „Kia“ istorijoje.  „Kia Stinger“ pirkėjai galės rinktis galiniais arba visais ratais varomą modelį bei džiaugsis plačia „DRiVE WISE“ paketui priklausančia aktyvaus saugumo sistemų gama, elektronine pakabos valdymo sistema (Dynamic Stability Damping Control) bei penkių režimų „Drive Mode Select“ sistema. „Stinger“ modelis – ilgo ir kruopštaus „Kia“ komandos darbo rezultatas. Jis dienos šviesą išvydo praėjus šešeriems metams nuo tos dienos, kai „Kia“ pristatė galingąjį „GT Concept“. Prekybos salonus „Stinger“ pasieks paskutinį šių metų ketvirtį. Naujasis „Kia Picanto“ debiutavo Ženevoje 2017 m. Ženevos automobilių paroda labai svarbi „Picanto“ modeliui, kurioje jis oficialiai pristatomas visam pasauliui. Sukurtas bendradarbiaujant „Kia“ dizaino centrams Namyange (Korėja) ir Frankfurte (Vokietija), naujasis „Picanto“ demonstruoja dinamišką išvaizdą, drąsias kėbulo linijas. Naujojo modelis interjeras, o ypač 7 colių lietimui jautrus centrinės konsolės ekranas, patiks visiems moderniųjų technologijų gerbėjams, žada gamintojai. Pramogų ir ryšių sistemų paketui priklauso „Android Auto“ ir „Apple CarPlay“ technologijos bei bevielė išmaniojo telefono įkrovimo sistema. Šis modelis gali pasiūlyti kaip niekada plačią eksterjero spalvų gamą – būsimieji vairuotojai galės rinktis net iš 11 spalvų. Naujasis „Picanto“ gali pasigirti erdvesniu salonu bei talpesne bagažine (255 l) negu daugelis jo konkurentų, geresne garso izoliacija ir apsauga nuo vibracijų. Modelio kūrėjai taip pat nepamiršo ir saugumo sistemų. Lyginant su ankstesnės kartos modeliu, naujasis gali pasigirti dvigubai didesniu kėbulo konstrukcijoje naudojamo „Advanced High Strength Steel“ ypač tvirto plieno kiekiu. Be to, šis modelis galės pasiūlyti „Autonomous Emergency Braking“ autonominę stabdžių sistemą. Prekybos vietas antrąjį 2017 m. ketvirtį pasieksiantis „Picanto“ bus siūlomas su 1,0 arba 1,25 l benzininiais varikliais, kurių CO2 emisijų lygis siekia vos 89 g/km. Paskutinį šių metų ketvirtį „Kia“ taip pat planuoja į variklių gamą įtraukti naująjį kompanijos 1,0 l benzininį variklį su tiesiogine įpurškimo sistema (T-GDI). Šio variklio galia sieks 100 AG. „Niro Plug-in Hybrid“: visureigio praktiškumas ir mažos emisijos Ženevos automobilių parodoje pirmą kartą viešai prisistatęs naujasis „Niro Plug-in Hybrid“ įrodo, kad įmanoma suderinti padidinto pravažumo automobiliams būdingą praktiškumą bei dizainą ir maksimalų ekonomiškumą. „Niro“ bus pirmas automobilis rinkoje, atspindintis dvi reikšmingas tendencijas: kylančius „plug-in“ tipo hibridinių modelių pardavimus (prognozuojama, kad iki 2023 m. šių modelių pardavimai pasaulyje išaugs iki 600 tūkst. vnt. per metus) bei dar labiau augantį kompaktinių visureigių populiarumą. Naujasis „Niro Plug-in Hybrid“ pardavimo atstovybes Europoje pasieks 2017 m. trečiąjį ketvirtį. Pirkėjai galės rinktis ekonomišką 1,6 l GDI („gazoline direct injection“) variklį, derinamą su 8,9 kW talpos ličio-polimerų baterijos paketu. Naujausi „Kia“ hibridiniai modeliai – inžinierių ambicingų siekių sumažinti CO2 emisijų lygį iki mažiau nei 30 g/km („New European Driving Cycle“ matavimais) įrodymas. Naujosios „plug-in“ hibridinės technologijos turėjo minimalią įtaką „Niro“ praktiškumui ir komplektacijai. Automobilio didelės talpos baterijų paketas yra sumontuotas po 324 l talpos bagažinės grindimis ir po galine sėdynių eile, taigi dėl baterijos nereikėjo aukoti salono erdvės. Papildomas „Towing Pack“ priekabų vilkimo paketas, kuris yra retai sutinkamas hibridinių automobilių klasėje, leidžia vilkti krovinius, kurių svoris neviršija 1300 kg. „Niro Plug-in Hybrid“ gali pasigirti stabdžių regeneracijos technologija – automobiliui stabdant ar riedant, jo baterija kraunasi. Modelis taip pat turi naująją „Eco Driving Assistant“ („Eco DAS“) sistemą, kuri, atsižvelgdama į situaciją, pataria vairuotojui, kaip vairuoti dar ekonomiškiau. „Eco DAS“ paketui priklauso „Coasting Guide Control“ (CGC) ir „Predictive Energy Control“ (PEC) technologijos, kurios taip pat rūpinasi ekonomiškesniu važiavimu. Lietimui jautriame informacinės sistemos ekrane vairuotojas gali matyti baterijos įkrovimo lygį ir artimiausias jos įkrovimo vietas. „Optima Sportswagon Plug-in Hybrid“: praktiškesnis universalas Drauge su „Niro“ hibridiniu modeliu Ženevos automobilių parodą savo debiutui pasirinko ir antrasis „Kia“ hibridas – „Optima Sportswagon Plug-in Hybrid“. Antrąjį šių metų ketvirtį pardavimų pradžią skelbsiantis hibridinis modelis pasižymi tradiciniam „Optima Sportswagon“ modeliui būdingu praktiškumu ir ypatingu ekonomiškumu, kurį padeda sukurti „Optima Plug-in Hybrid“ sedano, pristatyto 2016 m., hibridinė sistema. Naujasis modelis buvo sukurtas specialiai Europos rinkai. Automobilyje įmontuotas ekonomiškas 2,0 l keturių cilindrų „Nu“ GDI variklis, 50 kW galios elektros variklis ir 11,26 kWh ličio jonų polimerų baterijų paketas. Išvystydamas bendrą 205 AG galią ir maksimalų 375 Nm sukimo momentą naujasis „Sportswagon Plug-in Hybrid“ modelis leidžia, naudojantis vien „švaria“ elektros energija, įveikti daugiau nei 60 km atstumą. Naujasis hibridinis modelis būsimiems pirkėjams gali pasiūlyti 8,0 colių lietimui jautrų informacinės sistemos ekraną bei „Android Aut“ ir „Apple CarPlay“ technologijas. Automobilio naujieji šeimininkai taip pat gali tikėtis „Kia Connected Services“ sistemos su integruota „TomTom“ navigacine sistema, taigi vairuotojai visada bus informuoti apie eismo situaciją pasirinktame maršrute, greičio fiksavimo kameras ir artimiausias orų prognozes. „Optima Sportswagon Plug-in Hybrid“ įrangos paketui priklauso belaidė išmaniojo telefono įkrovimo sistema bei efektyvios aktyvaus saugumo technologijos.