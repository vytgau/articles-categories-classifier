Kaip teigiama pranešime žiniasklaidai, vokiečių kapitalo bendrovė „Hegelmann Transporte“ automobilių parką 1000 vilkikų papildys per 2017-2018 metus. Pernai įmonė atsiėmė 400 vilkikų, o per 2018 m. pirmą pusmetį Lietuvą pasieks likę 600 „Mercedes-Benz Actros“. Lietuvoje jie bus paruošti darbui ir išvyks į reisus po visą Europą. Daugiausia įsigyjamų vilkikų – balniniai. Nedidelė dalis – automobilvežiai. „Komplektuodami vilkikus investuojame į veiklos efektyvumo didinimą, vairuotojų komfortą, todėl užsakyti vilkikai aukštesnės nei standartinės komplektacijos, aprūpinti modernia įranga“, – sako „Hegelmann Transporte“ padalinio Lietuvoje direktorius Tomas Jurgelevičius. Visi naujieji „Mercedes-Benz Actros“ vilkikai komplektuojami su „Euro 6“ standartą atitinkančiais 450 arklio galių motorais, aprūpinti padidintomis „BigSpace“ vairuotojo kabinomis su lygiomis grindimis, telematine sistema „FleetBoard“, automatine pavarų perjungimo sistema „Powershift“. Vilkikuose taip pat sumontuota kelio reljefą nuskaitanti išmanioji sistema „Predictive Powertrain Control“, kuri užmezga ryšį su palydovu ir parsiunčia vietovės reljefo duomenis. Įjungus autopilotą vairuotojui tereikia stebėti ar kelyje nėra kliūčių, sukioti vairą, tačiau akceleratoriaus valdymą, pavarų perjungimą perima pati sistema. Pasak Paulius Kraučiūno, „Silberauto“ krovininių automobilių pardavimų vadovo, tikslios sandorio vertės jie negali įvardinti, tačiau įprastinėmis sąlygomis, rinkoje toks sunkvežimis kainuoja apie 90 tūkst. Eur be PVM.  Pastaraisiais metais „Silberauto“ Lietuvoje kasmet parduoda daugiau nei 2000 „Mercedes-Benz“ vilkikų ir kitokio tipo sunkvežimių bei užima apie 30-40 proc. Lietuvos vilkikų rinkos. „Hegelmann Transporte“ grupei priklauso 1500 sunkvežimių. Pasibaigus 2018 m. visa grupė valdys apie 2500 vilkikų. „Mercedes-Benz“ sudaro apie 90 proc. grupės sunkvežimių parko. Pasak T. Jurgelevičiaus, dvidešimtmetį mininti įmonių grupė pastaruoju metu vykdo intensyvią plėtrą, siekdama sustiprinti pajėgumus ir galimybes intensyviau konkuruoti rinkoje. „Šalia tūkstančio naujų vilkikų įsigijimo, taip pat įsibėgėja pernai pradėtos 21 tūkst. kv. m plotą užimančio logistikos centro ir 4 tūkst. kv. m administracinio biuro statybos Kauno rajone, šalia magistralės Kaunas-Klaipėda. Į naująjį kompleksą investuojama apie 20 mln. Eur., o jame bus sukurta 250 naujų darbo vietų“, – sako T. Jurgelevičius. 2016 m. UAB „Hegelmann Transporte“ apyvarta augo beveik dvigubai – nuo 58 mln. Eur iki 107 mln. Eur. 2017 m. įmonės apyvarta užaugo iki 150 mln. Eur, o „Hegelmann Transporte“ grupės apyvarta siekė 300 mln. Eur.