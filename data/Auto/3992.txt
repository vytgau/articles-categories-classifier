Konkurso tikslas – atkreipti eismo dalyvių dėmesį į saugaus eismo svarbą, skatinti visus eismo dalyvius kelyje elgtis atsakingai, gerbti vieni kitus, neviršyti leistino ir saugaus važiavimo greičio, kurti nepakantumo atmosferą neblaiviems, nepagarbiems, įžūliems vairuotojams. Taip pat siekiama skatinti pėsčiuosius ir dviratininkus naudoti atšvaitus, o keleivius segtis saugos diržus. Konkursą organizuoja LAKD ir Lietuvos mokinių neformaliojo švietimo centras. Konkurso dalyviai turi sukurti 25-30 sekundžių vaizdo siužetą saugaus eismo tema ir jį pateikti MP4 formatu kartu su užpildyta filmografine kortele. Darbus, įrašytus į skaitmeninę laikmeną, reikia pateikti iki gegužės 2 d. 15 val. adresu: Vilnius, J. Basanavičiaus g. 36 (308 kabinetas) arba persiųsti per interneto failų perdavimo platformą www.wetransfer.com (el. paštas natalija.kvietkauskiene@lakd.lt). Visas konkurso sąlygas rasite čia. Darbus vertins LAKD sudaryta vertinimo komisija, atsižvelgdama į temos suvokimą, aiškumą, įtaigumą, idėjos originalumą ir meninę raišką. Gegužę vaizdo siužetų kūrėjai bus pakviesti į baigiamąjį renginį. Jo metu bus paskelbti geriausi vaizdo siužetai ir apdovanoti jų autoriai.