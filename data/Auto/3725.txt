Europoje veikianti „Toyota ED2“ dizaino studija nusprendė suteikti naujajam „Yaris“ gyvybingesnį bei dinamiškesnį charakterį ir pasukti subtilesnio dizaino kryptimi. Todėl buvo modernizuotas automobilio priekis ir galas. Pritaikius naują buferį su plačiais šoniniais segmentais, slenkančiais žemyn nuo naujų priekinių žibintų blokų ir apsupančiais dideles trapecijos formos groteles, priekinė dalis įgijo „katamarano“ formą. Šie sprendimai padėjo sukurti ryškų trimatį efektą ir platesnį bei solidesnį automobilio siluetą. Nauji priekinių žibintų blokai skleis naujo stiliaus apšvietimą, o LED dieninių žibintų šviesolaidžiai išsišakoja aplink pagrindines lempas, susiliedami į vieną liniją. Galinėje dalyje didesnio tvirtumo įspūdį lemia naujo dizaino bagažinės durelės, labiau ištęstos pagal horizontalę, ir nauji galinių žibintų blokai, nuo galinių sparnų nusidriekiantys durelių link. Priklausomai nuo modelio komplektacijos, galiniai žibintai montuojami su LED stabdymo signalo ir gabaritiniais šviesolaidiniais žibintais.  Automobilio gale panaudota ta pati dizaino koncepcija, kaip ir atnaujintoje priekinėje dalyje: „katamarano“ temą plėtoja naujo dizaino buferis, harmoningai susijungiantis su bagažinės durelių linijomis. Tokie patobulinimai išryškina plačią automobilio stovėseną ir žemą svorio centrą. Priešais vairuotoją įrengtas atnaujintas „binoklio“ tipo prietaisų skydelis su dviem analoginių matuoklių skalėmis, iš šonų supančiomis naują 4,2 spalvotą TFT daugiafunkcį ekraną. Trijų stipinų vairas išsiskiria nauju dizainu su ryškiai juodais intarpais. Naudojantis ant jo esančiais jungikliais, galima peržiūrėti ir kontroliuoti įvairią sistemų ir automobilio informaciją. Iš kitų interjero patobulinimų minėtinos naujos propelerį primenančios ventiliacijos angos, mėlynas prietaisų skydelio apšvietimas, aptakesnių formų integruotas multimedijos ekranas ir valdikliai centrinėje konsolėje, tarp jų nauji dailesni jungikliai, kuriais lengviau naudotis. Pirkėjams siūlomas platesnis naujojo „Yaris“ vidaus apdailos asortimentas, papildytas prie salono priderintais naujais apmušalais ir spalvų variantais. Dvispalvių (Bi-tone) naujojo „Yaris“ versijų vidaus apdaila gali būti pritaikyta prie kėbulo spalvų. Saloną puošia spalvoti prietaisų skydelio intarpai ir durelių apdailos detalės, sėdynių atlošų intarpai, taip pat sėdynių atlošų bei sėdimosios dalies atramų apvadai. „Yaris“ ir toliau lieka vienintelis B segmento automobilis, kuris gali būti komplektuojamas su hibridine sistema. Su naujuoju „Yaris“ taip pat pasirodo ir naujas 1,5 l keturių cilindrų benzininis variklis, kuris pakeis dabartinį 1,33 l galios agregatą. Naujajame „Yaris“ montuojamo 1496 cm3 darbinio tūrio natūralaus įsiurbimo variklio maksimali galia siekia 111 AG (82 kW), o maksimalus sukimo momentas – 136 Nm esant 4400 aps./min. Su naujuoju varikliu automobilis iki 100 km/val. įsibėgėja 0,8 sekundėmis greičiau (per 11,0 sek.) nei su ankstesniuoju 1,33 l galios agregatu. Variklyje įdiegti nauji techniniai sprendimai, kurie leido ne tik pagerinti eksploatacines charakteristikas, bet ir 12 proc. (su CVT transmisija) sumažinti degalų sąnaudas (remiantis dabartiniais NEDC rodikliais). „Toyota Safety Sense“ saugos įranga dabar įtraukta į visų naujojo „Yaris“ versijų standartinę komplektaciją. Taigi kiekvienas „Yaris“ modelis yra komplektuojamas su saugos įranga, kuri padeda išvengti avarijų ar sušvelninti pasekmes susidūrimo metu. Šį saugos įrangos paketą sudaro „Pre-Collision“ sistema su automatinio avarinio stabdymo funkcija, automatinė tolimųjų šviesų bei nukrypimo iš važiuojamosios juostos įspėjimo sistemos ir pagalbinė kelio ženklų atpažinimo sistema (montuojama aukštesnio nei „Active“ komplektacijos modeliuose). Ženevoje pristatyta ir „karšta“ „Yaris“ versija „Yaris GRMN“. Jo atsiradimą lėmė 2017 m. „Toyota“ grįžimas į FIA Pasaulio ralio čempionatą (WRC) po 17 metų trukusios pertraukos su „Toyota Gazoo Racing“ komanda ir „Yaris WRC“ modeliu. Automobilių sporto įtaką atspindi įspūdingos automobilio dinaminės ypatybės, kurias pabrėžia ir išorės dizainas bei į vairuotoją orientuotas salonas. Sėkmės susilaukę galingi GRMN modeliai anksčiau buvo pardavinėjami Japonijoje. Yaris GRMN bus pirmasis toks automobilis, pasiekęs Europos rinką. Prekyboje jis pasirodys 2018 m. pradžioje. „Yaris GRMN“ – vienintelis Europoje mažas hečbekas (vadinamasis „hot hatch“) su kompresoriniu varikliu. Šio itin jautraus 1,8 l variklio galia sieks 210 AG. Priekinius ratus varantis naujasis variklis, komplektuojamas su šešių pavarų mechanine transmisija, pasižymi geriausiais klasėje pagreitėjimo laiko rodikliais – įsibėgėjant iki 100 km/val. ir didinant greitį nuo 80 iki 120 km/val. ketvirtąja pavara. Taip pat minėtinas „Yaris GRMN“ įrengtas „Torsen“ riboto slydimo diferencialas, užtikrinantis didesnį sukibimą ir geresnį valdymą. Be to, automobilyje įrengti galingi stabdžiai su plačiais aušinamaisiais diskais ir keturių stūmoklių priekiniais suportais. Šis modelis (bus siūloma tik trejų durelių versija) komplektuojamas su BBS 17 colių lengvojo lydinio ratlankiais su daug stipinų ir specialiu juodu sparno tipo galiniu aptaku. Automobiliui būdingas išskirtinio dizaino priekinis ir galinis buferiai, galinis difuzorius ir originalus centrinis išmetamųjų dujų vamzdžio antgalis. „Yaris GRMN“ sportines charakteristikas taip pat išryškina salono įranga, pavyzdžiui, pagal specialų užsakymą „Toyota Boshoku“ sukurtos priekinės sportinės sėdynės, užtikrinančios geriausią klasėje kūno atramą. „Toyota“ stende taip pat galima išvysti kompanijos miesto transporto viziją. Naujas koncepcinis automobilis „i-TRIL“ su „Active Lean“ technologija yra puiki A ir B segmentų automobilių, kitų elektra varomų transporto priemonių bei motociklų alternatyva. „i-TRIL“ varomas elektrinio variklio sveria vos 600 kg ir yra apie 2830 mm ilgio bei 1460 mm aukščio. Koncepto tarpvėžės plotis priekyje siekia 1200 mm, o gale – 600 mm. Šarnyras tarp galinės ašies ir kabinos sąlygoja tinkamą transporto priemonės kėbulo ir priekinių padangų posvyrio kampo reguliavimą, galinėms padangoms visuomet išliekant vertikalioje padėtyje. Priekiniai ratai ir sparnai aiškiai atskirti nuo pagrindinės korpuso dalies, kad galėtų lengviau svyruoti į šonus. Kokono tipo vientisa kabina su tamsia apdaila neturi vidurio linijos ir durelių rankenėlių. Į viršų pasikeliančios durelės pritvirtintos lankstais ant nuožulnių A statramsčių, todėl maksimaliai atsidaro ir leidžia lengviau patekti į kabiną net galiniams keleiviams. Be to, stovėjimo aikštelėje nereikia palikti daugiau erdvės durelėms atidaryti, kitaip nei statant automobilius su standartinėmis durelėmis. Naujas koncepcinis „Toyota“ modelis, kuris iki galo įkrautas nuvažiuoja daugiau nei 200 km, gali būti valdomas autonomiškai. Tačiau iš tiesų jis sumanytas teikti malonumą tiems, kurie labiau nori vairuoti patys. Kabinoje nėra jokių kitų valdiklių ar jungiklių, taip pat prietaisų skydelio. Važiuojant mechaninio valdymo režimu, paprastame projekciniame ekrane pateikiama visa vairuotojui svarbi informacija. Visiškai naujas požiūris į žmogaus ir mašinos sąsają (HMI) atsiskleidžia valdymo balsu technologijoje, kuri susieja automobilio dirbtinio intelekto sistemą su multimedijos ir informacinės bei pramoginės sistemų valdymu.