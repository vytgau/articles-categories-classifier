Praėjusią savaitę Lietuvos automobilių sporto federacijos (LASF) ralio komitetas pateikė atsistatydinimo pareiškimus, sulaukęs dalies LASF narių ir lenktynininkų priekaištų dėl 2017-ųjų ralio, ralio sprinto reglamentų. LASF Tarybos posėdyje buvo patvirtinti ralio komiteto pirmininko Mario Simsono ir komiteto narių Justino Brokorio, Dainiaus Sviderskio, Manto Babensko, Ramūno Šaučikovo prašymai atsistatydinti iš ralio komiteto pirmininko/narių pareigų. Laikinojo ralio komiteto nariais išrinkti Mindaugas Varža, Tomas Savickas, Žilvinas Juršys, Žilvinas Sakalauskas, Vitalijus Plastininas, Donatas Liesis, Vaidotas Žala ir Kastytis Torrau. Pirmasis laikinojo ralio komiteto posėdis įvyko ketvirtadienį. Jame buvo nagrinėjami 2017 m. Lietuvos automobilių ralio čempionato reglamento bei kalendoriaus pakeitimai.