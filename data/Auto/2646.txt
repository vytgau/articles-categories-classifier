2016 m. gegužę žuvo „Tesla Model S“ vairuotojas, važiavęs su sistema „Autopilot“. Pranešime apie šį įvykį Nacionalinė transporto saugumo valdyba (NTSV) pademonstravo, kaip vairuotojai ilgam gali atitraukti rankas nuo vairo, nepaisant pakartotinių įspėjimų, informuoja autoblog.com. Šis nelaimingas atsitikimas – įspėjimas automobilių gamintojams, kurie nori sukurti vairavimą automatizuojančią technologiją. Jei automobilis negalės važiuoti pats esant bet kokiai situacijai, vairuotojai turės būti pasirengę perimti kontrolę, net važiuojant su autopiloto sistema. Transporto nelaimes tirianti NTSV pranešė, kad per 37-ių minučių kelionę su „Tesla“ automobiliu vairuotojas buvo uždėjęs rankas ant vairo tik 25 sekundes – po įspėjimo jis uždėdavo rankas ant vairo tik dviem–trims sekundėms. „General Motors“ atidėjo vairavimo pagalbos technologijos „Super Cruise“ pristatymą, planuotą pernai metų pabaigai, nes sistema nebuvo galutinai parengta. Technologija bus parduodama šį rudenį. „Super Cruise“ vyriausiasis inžinierius Barry‘is Walkupas teigė, kad buvo pridėta vairuotojo dėmesį atkreipianti funkcija, kuri ragins vairuotoją uždėti rankas ant vairo. Sistema naudos mažytę filmavimo kamerą, kuri su infraraudonųjų spindulių kamera fiksuos vairuotojo galvos poziciją, kad būtų aišku, kur žiūri vairuotojas. Jei sistema, kurioje yra ir veido atpažinimo įranga, užfiksuos, kad vairuotojas nežiūri į kelią, ji įspės vairuotoją. Jei vairuotojas nereaguos, įsijungs daugiau įspėjimų – šviesos prie vairo, vizualūs indikatoriai, juntamieji įspėjimai sėdynėje ir garsiniai įspėjimai. Jei vairuotojas vis tiek nereaguos, automobilis sustos. „Volkswagen“ grupės markės „Audi AG“ automobiliuose yra sistema, kuri vairuoja ir stabdo, važiuojant iki 65 km per valandą greičiu. Sistema reikalauja, kad vairuotojas kas 15 sek. uždėtų rankas ant vairo. „Audi“ atstovų teigimu, sistema ims įspėdama pypsėti, o jei vairuotojas nereaguos, automobilis sustos. Nacionalinė eismo saugumo greitkeliuose administracija (NESGA), kuri atsakinga už autonomiškų automobilių priežiūrą, netikrina ir neišbando vairavimo pagalbos sistemų prieš gamintojams jas įdiegiant. Agentūra reaguoja į skundus ar į avarijas – tada tiria, ar galimas defektas kelia grėsmę vairuotojui. Po 2016 m. gegužę įvykusios avarijos susirūpinta dėl autonomiškų automobilių priežiūros. NTSV paskelbs galimas avarijos priežastis ir galbūt pateiks rekomendacijų NESGA dėl „Tesla“ avarijos, bet neplanuoja kreiptis į teismą dėl incidento, informavo atstovas spaudai Keithas Holloway‘us. 2016 m. rugsėjį „Tesla“ pristatė naujus apribojimus dėl autopiloto funkcijos, nes buvo sunerimta dėl vairuotojų saugumo. Patobulinta sistema laikinai neleidžia vairuotojui naudotis ja, jei jis nereaguoja į garsinius įspėjimus perimti automobilio vairavimą. Automobilyje pasigirsta įspėjimas, jei važiuojant 72 km per valandą greičiu vairuotojas nelaiko rankomis vairo ilgiau nei minutę, priekyje nesant automobilio, pernai rugsėjį žurnalistams sakė „Tesla“ kompanijos generalinis direktorius Elonas Muskas. Jei vairuotojas per valandą ignoruoja tris įspėjimus, sistema laikinai išsijungia, kol automobilis nesustoja. E. Musko teigimu, į avarijas važiuojant su autopilotu dažniau patenka patyrę vairuotojai, kurie sulaukia iki 10 sistemos įspėjimų. „Tai nėra neofitai, tai ekspertai. Jie išmano sistemą ir pakartotinai ignoruoja automobilio įspėjimus, tai tampa refleksu“, – sakė E. Muskas. „Tesla“ stebi vairuotojus pagal tai, kaip jie naudoja vairą, posūkio signalus ir kaip pasirenka greitį, pranešė NESGA. „Alphabet Waymo“, kuri irgi kuria autonomiško vairavimo technologiją, mano, kad liepti vairuotojams reaguoti, kai automobilis važiuoja, nėra teisingas sprendimas. „Waymo“ koncentruojasi į visiškai autonomiškus automobilius, kur žmogui nereikia nė trupučio vairuoti. „Nesiekiame sukurti geresnį automobilį. Mūsų tikslas – sukurti geresnį vairuotoją“, – sakė vienas iš „Waymo“ vadovų Johnas Krafcikas.