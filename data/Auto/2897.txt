„Renault“ kartu su būsto energijos bendrove „Powervault“ iš panaudotų elektromobilių baterijų gamins namų energijos kaupimo sistemas, kurios bus panašios į „Tesla“ gaminamą „Powerwall“ sistemą. „Powervault“ teigimu, tokiu būdu perdirbant buvusias elektromobilių baterijas, naujos „išmaniosios baterijos“ kaina vartotojui sumažės 30 proc. Tai padės bendrovei pasiekti lūžio tašką Jungtinėje Karalystėje. Iš panaudotų „Renault“ elektromobilių baterijų visų pirma bus pagaminta 50 energijos kaupimo elementų, kuriais bus aprūpinti atrinkti namai su saulės kolektoriais, mokyklos Grinviče ir keli socialiniai būstai. „Renault“ ir „Powervault“ sieks palyginti perdirbtų baterijų funkcijas, lyginant su naujomis, taip pat sieks gauti vartotojų atsiliepimus. Bus atrinkti klientai, turintys saulės kolektorius, nes komplektacija suteikia jiems galimybę kaupti kolektorių pagamintą energiją ir pakrauti baterijas ne piko metu, o naudoti ją piko metu, kai jos kaina iš elektros tinklų būtų aukštesnė. „Renault“ teigimu, elektromobilių baterijas pavertus namų energijos kaupimo sistemomis, jų panaudojimo ciklas padidėtų daugiau nei du kartus: elektromobiliuose jos tarnauja nuo aštuonių iki dešimties metų, o „Powervault“ sistemoje – papildomai dar dešimt metų.