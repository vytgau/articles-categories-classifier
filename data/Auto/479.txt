„Turime skubiai imtis veiksmų prieš klimato kaitą“, feisbuko paskyroje rašė V. Raggi, pakartodama žinutę, kurią paskelbė anksčiau kalbėdama konferencijoje Meksiko mieste. „Aš paskelbiau, kad nuo 2024 metų dyzelinių automobilių eismas Romos miesto centre bus uždraustas. Jeigu mes norime veikti rimtai, turime turėti drąsos imtis griežtų priemonių“, pridūrė ji. Opozicinio „5 žvaigždžių judėjimo“ atstovė V. Raggi seka Paryžiaus merės, socialistės Anne'ės Hidalgo pavyzdžiu, - pastaroji pernai taip pat nurodė, kad iki 2024 m. bus atsisakyta dyzelinių automobilių. Naujienos iš Romos paskelbtos tą pačią dieną, kai Vokietijos teismas nusprendė, kad šalies didžiųjų miestų savivaldybės galės drausti aplinką teršiančius dyzelinius automobilius. Be to, pirmadienį paskelbta, kad didžiausia Italijos automobilių gamintoja „Fiat-Chryser“ iki 2022 m. nutrauks dyzelinių automobilių gamybą. Iki 2015 m. per 50 proc. naujų automobilių, parduotų Europoje, buvo varomi dyzelinu. Technologijas diskreditavo 2015 metų skandalas, sudrebinęs „Volkswagen“ ir kitas Vokietijos gamintojas dėl automobilių dyzelinių variklių išmetamų teršalų testų rezultatų klastojimo.