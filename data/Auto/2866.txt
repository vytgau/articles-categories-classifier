Kaip praneša organizatoriai, šio ralio dalyviai tradiciškai varžosi dėl garbingiausio ir kartu geidžiamiausio kiekvieno sportininko kolekcijoje trofėjaus - šalies Prezidentės Dalios Grybauskaitės taurės. Ralis „Aplink Lietuvą 2017“ kartu yra ir Lietuvos mini ralio čempionato (LMRČ) antrojo etapo varžybos. Dar gerokai prieš renginio pradžią kauniečiai ir miesto svečiai turėjo progą pabendrauti su prie starto linijos Rotušės aikštėje išsirikiavusiais ralyje dalyvaujančių 83 ekipažų lenktynininkais, iš kurių 20 ekipažų – ir LMRČ dalyviai, 10 ekipažų – projekto „Karys lenktynininkas“ dalyvių ir tiek pat duetų – sportininkai su negalia, varžybų organizacinio komiteto nariais, teisėjais, automobilių sporto veteranais. Susirinkusieji aplodismentais sutiko Lietuvos Prezidentės D. Grybauskaitės sveikinimą ralio organizatoriams ir dalyviams, kurį perskaitė LAK prezidentas Rolandas Dovidaitis. Nors pernai pažymėtas garbingas ralių „Aplink Lietuvą“ 85-metis, tačiau šiemetinis ralis tik dvidešimtasis šeštasis jų istorijoje. Planuota ralius „Aplink Lietuvą” rengti kasmet, tačiau prieškario metais įvyko tik keturi raliai (1931, 1932, 1937 ir 1938 m.).  Kartu su šalies nepriklausomybės atstatymu veiklą atkūrusio LAK pastangomis, lygiai po 65 metų, prabėgusių nuo pirmojo, vėl buvo atgaivinti raliai „Aplink Lietuvą”. Nuo 1996-ųjų dabar jie vyksta kasmet, o ralio istoriją vis turtina naujos tradicijos. Nuo 1996-ųjų kartu su sportininkais profesionalais bei mėgėjais ralio trasose varžosi ir žmonės su negalia. Apie seniausią šalyje ralį, nuo kurio ištakų skaičiuojama Lietuvos automobilių sporto istorija, linkėdami kuo geriausios sėkmės šiemetinių lenktynių „Aplink Lietuvą“ dalyviams, kalbėjo ralį rengiančio LAK ir Lietuvos automobilių sporto federacijos prezidentai R. Dovidaitis ir Romas Austinskas, viceprezidentas Aleksandras Remiševskis, Kauno rajono vicemeras Paulius Visockas, kiti organizacinio komiteto nariai. Ralio „Aplink Lietuvą 2017“ pradžią paskelbė lenktynių organizacinio komiteto pirmininkas, Kauno miesto meras Visvaldas Matijošaitis. Šiemetinio ralio dalyviams, besivaržantiems dėl Prezidentės taurės, teks įveikti asfalto ir žvyro keliais besitęsiantį bemaž 800 km maršrutą su daugybe greičio ruožų ir papildomų bei specialiųjų rungčių. Daugelis jų pirmąsyk rengiamos rajonų centruose ir miestų gatvėse, kurias šis ralis iki šiol aplenkdavo. Iškart po šventiškos renginio uvertiūros Kauno Rotušės aikštėje sportininkai išskubėjo į laikinosios sostinės Aleksoto oro uostą ir Kačerginės „Nemuno žiedo“ trasą, kur jų jau laukė tikros kovinės batalijos. Vėliau ralio karavanas per Birštoną pasuko į Alytų, o iš ten – į Veisiejus, kur po labai greitų lenktynių vietiniame autodrome vakare visi varžybų dalyviai susirinks į besikeičiantį ir kasdien vis gražėjantį Druskininkų kurortą. Čia pirmosios varžybų dienos batalijas vainikuos Gardino gatvėje vyksiančios slalomo lenktynės, o šalies mini ralio čempionato dalyviai baigs antrojo etapo varžybas ir išsidalys apdovanojimus. Pasak ralį „Aplink Lietuvą 2017“ rengiančio LAK prezidento R. Dovidaičio, didžiausias krūvis jo dalyvių laukia antrąją varžybų dieną, birželio 10-ąją, kai jie iš Druskininkų per Marijampolę, Šakius, Jurbarką, Tauragę, Kelmę, Radviliškį, Pakruojį, Pasvalį, lenktyniaudami įvairiose varžybose, rengiamose miestų gatvėse, kroso, ralio-kroso, autodromų ir kitose trasose bei specialiose aikštelėse, turės pasiekti antrosios nakvynės vietą – Kupiškį. Sekmadienį ralio dalyvių dar lauks galbūt lemiamos batalijos Anykščiuose, Molėtuose ir Vilniuje. Ralis finišuos sekmadienį, birželio 11 d., 15 val. irgi tradicinėje šių lenktynių pabaigtuvių vietoje – S. Daukanto aikštėje šalia Prezidentūros. Ten ralio „Aplink Lietuvą 2017“ nugalėtojų ekipažui bus įteiktas pagrindinis varžybų trofėjus – Prezidentės Dalios Grybauskaitės taurė.