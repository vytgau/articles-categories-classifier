Tinkami automobiliai Monte Karlo ralyje gali važiuoti tik tie automobilių modeliai, kurie yra pagaminti nuo 1955 iki 1980 metų. Bet to dar negana – į lenktynes atrenkamos tik tos mašinos, kurių gamybos metais identiškas modelis dalyvavo Monte Karlo ralyje. Vadinasi, net jei lenktyninis automobilis buvo pagamintas septyniasdešimtaisiais, yra nugalėjęs eilėje varžybų, bet nėra startavęs „Rallye Monte Carlo“ – jis lenktyniauti negali. Yra vienintelė išimtis, šiek tiek juokinga – leidžiama varžytis „Moskvič“ automobiliais, nes jais ralyje aptarnaudavo tuo metu važiavusius „Volga“ automobilius. Visos klasikiniame ralyje važiuojančios mašinos turi būti originalios, nors jose leidžiama įrengti saugumo lankus ir montuoti GPS įrenginius tikslaus laiko ir atstumo matavimui. Šiemet lenktynių organizatoriai dar kartą primena, kad „Xenon“ ar LED lempų naudojimas yra griežtai draudžiamas.  Taisyklės patvirtintos FIA Istorinis Monte Karlo ralis nėra greičio lenktynės, tačiau jos vyksta vadovaujantis labai aiškiomis taisyklėmis, patvirtintomis FIA – tarptautinės automobilių sporto federacijos. Specialiai šiam žanrui federacija sudarė paketą taisyklių, kuriomis vadovaujasi atskirų renginių organizatoriai. Taip ir „Rallye Monte-Carlo Historique“ organizuojantis Monako automobilių klubas, kuris be istorinio, organizuoja ir WRC etapą „Rallye Monte-Carlo“, o taip pat ir žinomiausias „Formulės-1“ lenktynes trumpiausioje ir siauriausioje Monako miesto trasoje. Istorinių automobilių lenktynės vyksta laikantis kelių eismo taisyklių ir dalyviai turi važiuoti kiek įmanoma tiksliau pagal kiekvienam etapui nustatytą laiką. Organizatorių nustatytas vidutinis apie 50 km/val. greitis snieguotais ir apledėjusiais kalnų serpantinais, apie pustrečio tūkstančio kilometrų sudėtingo maršruto, įskaitant ir naktinius etapus, yra tikras fizinės ir techninės ištvermės maratonas. Ralyje dalyvaujančios mašinos skirstomos į keturias kategorijas pagal gamybos metus: – iki 1961 metų – nuo 1962 iki 1965 metų pabaigos – nuo 1966 iki 1971 metų pabaigos – nuo 1972 iki 1979 metų pabaigos. Kiekviena iš amžiaus kategorijų dar skirstoma į tris klases pagal automobilio variklio darbinį tūrį: – iki 1300 kubinių centimetrų (kc) – nuo 1301 iki 2000 kubinių centimetrų – daugiau kaip 2000 kubinių centimetrų. Ralio finiše specialioje gala vakarienėje apdovanojamas absoliutus ralio nugalėtojas ir nugalėtojai atskirose klasėse. „Flameris Racing“ komandos ekipažas – K. Raišys ir V. Gečiauskas – tikisi šios vakarienės metu pasimėgauti kuo rimtesniu prizu.