„Norinčių stoti šalia tikrai įspūdingų svečių bolidų vakar netrūko, tad pradžioje teko suorganizuoti atrankines varžybas. Trumpai tariant, atrinkome lietuvišką „rinktinę“, kuri tiek žiūrovų, tiek savo lūkesčius patenkino su kaupu ir mes net iš tiesų nebaisiai jaukiai jautėmės, matydami kaip mūsų svečiai yra malami į miltus“, – juokdamasis pasakoja renginio organizatorius Jonas Šiaudikis. Į „Nemuno žiedo“ trasą atgabenti trys svečių „bombos“: „BMW M3“, „Alfa Romeo Gulia“ ir „Mercedes Benz AMG“ visą vakarą treniravosi, tačiau lietuvių iššūkio atlaikyti nesugebėjo. BMW nepavyko patekti į geriausių rezultatų dešimtuką, „Alfa Romeo“ turėjo techninių neaiškumų, tad rezultato nerodė, o „Mercedes Benz“ atsilaikė geriausiai ir pademonstravo ketvirtą rezultatą.  Aukščiau jo išsirikiavo stipriai Lietuvos „Chip-Tuning“ meistrų patobulintas Deivido BMW, savadarbis Aido Klimantavičiaus SKM ir abejingų nepaliekanti Laimio Sadausko „Audi RS7“. Vakarui žengiant į pabaigą, pastaroji sulaukė dar vieno, savęs verto oponento – kitos „Audi“, tik šį kartą jau „RS6“. Po tikrai daug pastangų atėmusių bandymų ir lygiaverčių kovų, iššūkį metusiam pilotui vis tik teko pripažinti Laimio pranašumą. Visų lauktas „Passeratti“ pasirodė tik vakaro pabaigoje ir praleidęs atrankines varžybas stojo eilinį sykį suniokoti bet kokias varžovų viltis į pergalę, dar kartą įrodydamas, jog lietuviškų rankų kūrinys gali lygiai konkuruoti su gamyklų inžinierių šedevrais. Artimiausias „Dragūnų vakaras „Nemuno žiede“ vasaros sezoną uždarys rugpjūčio 31 d.