Slalomo ir greituminio slalomo varžybų kokybė auga Kaip rašoma pranešime žiniasklaidai, kitų automobilių sporto šakų 2017 metų sezonas autosporto gerbėjus džiugino maloniais pasikeitimais. Didžiausias jų – įvykęs slalomo čempionatas, kuris praėjusiais metais dėl organizatorių trūkumo buvo atšauktas. Lietuvos automobilių sporto federacijos Kitų sporto šakų komiteto pirmininkas S. Lapėnas teigia, kad šiemet netrūko entuziastų, suorganizavusių puikius renginius. „Šį sezoną vertinu tikrai teigiamai. Labai džiaugiuosi, kad atsirado motyvuotų, užsispyrusių ir atsakingų organizatorių, kurių dėka buvo surengti kokybiški slalomo ir greituminio slalomo čempionatai. Esu patenkintas tuo, kad slalomo čempionato etapai vyko ne tik Kaune, bet ir Radviliškyje bei Pakruojyje. Greituminio slalomo čempionatas pradžioje turėjo šiokių tokių trikdžių, bet sezono eigoje stebino vis gerėjančia varžybų kokybe. Greituminis slalomas šiek tiek sudėtingesnis už slalomą, nes jam reikalingos ilgos ir greitos trasos, kurių Lietuvoje nėra labai daug, tad reikia nemažai išmanyti apie trasų konfigūracijas. Tai sunkus darbas, tačiau organizatoriai su juo susidorojo puikiai. Sezoną užbaigiame tik gera nuotaika, esu labai dėkingas visiems dalyviams ir organizatoriams“, – įspūdžiais dalinosi S. Lapėnas. Kitų sporto šakų komiteto pirmininkui antrina ir vienas iš Lietuvos slalomo, ir greituminio slalomo organizatorių, „Slalomo akademijos“ prezidentas Saulius Vilčinskas: „Šie metai visomis prasmėmis buvo didžiulis žingsnis pirmyn. Džiaugiuosi ne tik dėl to, kad buvo sugrąžintas slalomo čempionatas, bet ir dėl pasikeitusių LASF įstatų, administracijos darbo, atsinaujinusios komitetų struktūros bei pirmininkų. Atsirado tarpusavio komunikacija ir supratimas, o tai suteikia dar didesnės motyvacijos veikti bei siekti gerų rezultatų ir toliau. Vienas didesnių iššūkių, turbūt, buvo prašymas suorganizuoti paskutinį etapą likus 7 dienoms iki starto. Buvo išties „karšta“. Tačiau galiu tik dar kartą pasidžiaugti turima komanda ir tuo, jog planas pavyko“. Sezono rezultatų suvestinė 2017 metų slalomo čempionate vyko penki etapai. Galutinėje rezultatų lentelėje įvairių klasių atstovai išsidėstė taip: FWD klasėje čempiono vardą iškovojo Klaudas Bučinskas, II vietos nugalėtoju tapo Justas Eimontas, o III vietos – Artūras Kunčius; RWD klasės nugalėtojas – Darius Jakštonis, II vieta – Darius Kutavičius, III vieta – Gediminas Krilavičius; AWD klasės čempionas – Igoris Aleksejevičius, II vietoje – Milvydas Malinauskas, III vietoje – Mindaugas Šimkevičius; Laisvoje klasėje stipriausias ir vėl buvo Igoris Aleksejevičius, II – Justas Eimontas, III – Mindaugas Šimkevičius; Jaunių klasės lyderis – Klaudas Bučinskas, II vieta – Augustinas Baltramiejūnas, o III vieta – Klaidas Petrašiūnas; Komandinė įskaita: AG-Racing, Pakruojo ASK, Slalomo akademija.  Lietuvos automobilių greituminio slalomo čempionato nugalėtojai skirtingose klasėse: 2000 klasės čempionu tapo Jonas Skrebūnas, II vietos nugalėtojas – Gintaras Mikalauskas, III vieta – Mindaugas Šimkevičius; 3000 klasėje pirmą vietą užėmė Dainius Janulevičius, II vietą – Andrius Miglinas, III vietą – Aurimas Miškinis; 3000+ klasėje aukščiausia vieta atiteko Justinui Kvaraciejui, II vietą iškovojo Pavelas Viduto, o III – Vytis Šliažas; Laisvoje klasėje čempiono vardą iškovojo Justinas Kvaraciejus, II vietos nugalėtoju tapo Mindaugas Čemerka, o III vietos – Tomas Kuzmarskas. Komandinės įskaitos viršuje „Blue Arrow Sport“ komanda, antroje vietoje – „Juta-Bauer Rally“ team, o trečioje – „AG Racing“. Kitų sporto šakų sezono uždarymo vakare, kuris vyko lapkričio 10 d., nugalėtojams taures ir diplomus įteikė Lietuvos automobilių sporto federacijos prezidentas Romas Austinskas ir generalinė sekretorė Renata Burbulienė, taip pat padėkomis buvo pagerbti etapų organizatoriai. Komiteto pirmininkas S. Lapėnas už įsimintiną apdovanojimų šventę dėkojo greituminio slalomo čempionato organizatoriui S. Vilčinskui bei „Slalomo akademijai“. Kitame sezone tikisi daugiau jaunų sportininkų S. Lapėnas teigia, kad dar nepasibaigus šių metų sezonui jau buvo pradėtas aktyvus pasiruošimas 2018 metams. „Kartu su Kitų sporto šakų komiteto nariais įtemptai svarstome, ką padaryti, kad ateinantis varžybų sezonas būtų dar patrauklesnis dalyviams. Galvojame šiek tiek pakeisti greituminio slalomo varžybų formatą, reglamentą, taisykles, techninius reikalavimus automobiliams. Jau esame numatę šešis slalomo čempionato ir septynis greituminio slalomo čempionato etapus“, – planus atskleidžia S. Lapėnas. Tuo tarpu, S. Vilčinskas labai tikisi, kad ateinančio sezono metu padidės ir komunikacijos sklaida apie šias sporto šakas. „Žmonių susidomėjimas slalomu bei greituminiu slalomu tikrai auga, vien šį sezoną buvo sulaukta po 60–80 dalyvių varžybose. Norint, kad jo būtų dar daugiau – reikia apie tai nuolat kalbėti, šviesti, kviesti išbandyti. Tai stengsimės ir daryti. et neabejoju, kad ateinančių metų sezonas bus išskirtinai geras. Dabar belieka ruoštis ir laukti“, – teigia S. Vilčinskas. Pasak S. Lapėno, slalomas bei greituminis slalomas – nebrangios ir jaunimui puikiai tinkančios automobilių sporto šakos, kurios gali tapti pirmuoju laipteliu į profesionalo karjerą. Kitų sporto šakų komiteto pirmininkas tikisi, kad ateinantį sezoną jaunų, šiuo sportu susidomėjusių lenktynininkų padaugės. „Šiais metais slalomo čempionate buvo išskirta atskira jaunių įskaita. Pavieniuose etapuose varžėsi 11 sportininkų, tačiau visame čempionate dalyvavo tik vienas. Greituminio slalomo čempionate taip pat dalyvavo vos vienas kitas jaunius. Šioje vietoje reikia nemažai padirbėti, tačiau esame tam nusiteikę ir tikimės kitą sezoną pamatyti kur kas daugiau jaunų, perspektyvių sportininkų. Labai stengsimės, kad ateinančių metų renginiai būtų dar patrauklesni dalyviams, o varžybų kokybė tik augtų“, – ateinančio sezono tikslus atskleidė S. Lapėnas.