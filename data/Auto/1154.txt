Oficialaus „Toyota“ atstovo Lietuvoje „Mototoja“ lapkričio mėnesį internetu atliktos apklausos dalyvių teirautasi apie jų automobilių keitimo įpročius. Paaiškėjo, kad retai (kas 6-9 metus) savo mašiną keičia net 39 proc. šalies vairuotojų. Dar 8,7 proc. iš jų tai daro labai retai (rečiau nei kartą per 10 metų). Kaip sako „Mototoja“ „Toyota“ pardavimų vadovas Gediminas Jekenta, nors ši statistika ir nemaloni, ji nėra ir labai stebinanti. Anot jo, daugelį vairuotojų nuo seno automobilio keitimo atbaido pakankamai sudėtinga ir nemaloni jo pardavimo bei naujojo paieškos procedūra. Net 66,8 proc. respondentų ją atlikdami naudojasi įvairiais skelbimų portalais. „Vairuotojų pasyvumą, keičiant savo senąją transporto priemonę, galima puikiai suprasti. Automobilio keitimas yra palyginti sunkus ir varginantis procesas. Skelbimų talpinimas, susitikimai su potencialiais pirkėjais ir dokumentų tvarkymas tikrai nėra smagus užsiėmimas, o be to, atima ir daugybę brangaus laiko. Dar vėliau visus šiuos žingsnius tenka pakartoti jau kaip pirkėjui“, – dėsto G. Jekenta. Visgi apklausos duomenys atskleidė, kas savo vairuojamą automobilį žmonės dažniau keisti ryžtųsi, jeigu tiesiog gautų gerą pasiūlymą. Tokią poziciją išreiškė net 43,5 proc. respondentų. Maža to, didžioji jų dalis yra pasiryžę sumokėti už tai, kad visi senojo automobilio ir naujojo pirkimo formalumai būtų sutvarkyti už juos. G. Jekenta taip pat atkreipia dėmesį ir į tai, kad lietuviai yra gana lojalūs savo vairuojamo automobilio prekės ženklui. Net 41,4 proc. apklaustųjų teigė, kad keisdami savo transporto priemonę rinktųsi naujesnį to paties gamintojo automobilį. Kito gamintojo automobilį rinktųsi perpus mažiau apklaustų vairuotojų. „Mes šią tendenciją pastebime ir praktikoje. Todėl siekiant palengvinti vieno „Toyota“ automobilio keitimą į kitą, gamintojas siūlo specialią programą „Toyota Next“, kurią taikome ir Lietuvoje. Ji suteikia galimybę ne tik nekeičiant esamos lizingo įmokos sumos vairuoti naujesnį automobilį, bet ir padeda sutaupyti daug laiko“, – sako G. Jekenta. Oficialaus „Toyota“ atstovo Lietuvoje „Mototoja“ internetu atliktoje apklausoje dalyvavo beveik 400 respondentų. Jų amžius siekia nuo 18 iki 64 metų.