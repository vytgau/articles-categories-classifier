Lietuvos automobilių sporto mėgėjams puikiai pažįstamas D. Butvilo ir R. Vaitkevičiaus ekipažas vos prieš mėnesį išbandė „Ford Fiesta R5“ automobilį ir iškovojo 7-ąją poziciją legendiniame Lenkijos ralyje „Rajd Barborka“. „Turime įvairių minčių dėl mūsų ekipažo tolimesnių planų, tačiau dabar norime pamatyti, kuris automobilis mums yra priimtinesnis ir labiau tinkantis. Prieš mėnesį važiavome „Ford Fiesta R5“ automobiliu, po savaitės startuosime prie „Škoda Fabia R5“ vairo. Tai aukštos klasės ir išties pajėgūs automobiliai, tačiau kiekvienas turi savų niuansų, su kuriais gali susipažinti tik išbandęs varžybų ritmu“, – pasakoja D. Butvilas. Lenktynininkas šį automobilį yra išbandęs „Simuliatorių akademijoje“, tačiau jau artimiausiomis dienomis sės į tikrą „Škoda Fabia R5“ ir treniruosis kitą savaitgalį vyksiančiam „Halls Winter Rally 2017“ raliui. D. Butvilas neslepia, kad komandos akys krypsta į Lenkijos ralio čempionatą, kuriame yra puiki terpė tobulėti ir kilti aukštyn – trasų įvairovė, didelė konkurencija ir dar didesnė ralio kultūra, kurią pripažįsta tiek kitų šalių sportininkai, tiek tarptautinės kompanijos. „Mūsų startas šioje žiemos ralio šventėje taip pat yra viena iš dedamųjų dalių tęsiant dialogą su Lenkijos kompanija „Auto Partner“. Labai tikiuosi, kad žiema neiškrės išdaigų ir visi – mėgėjai ir dalyviai – galės pasidžiaugti ralio švente. Man tai bus didelis iššūkis, nes startuosime automobiliu, kuriuo dar nesame startavę, bet ir nenorėsime nuvilti mūsų didžiųjų fanų, jau ilgą laiką nemačiusių mūsų Lietuvos trasoje. Pažadu vieną – būsime protingi. Ir tikiuosi, kad su naująja „Škoda“ greitai susidraugausime“, – jaudulio neslepia D. Butvilas, du kartus tapęs Lietuvos ralio čempionu. D. Butvilas jau 7 kartus yra įveikęs žiemos ralio Utenoje starto podiumą ir kviečia visus sporto mėgėjus elgtis saugiai tiek pakeliui trasų link, tiek jau prie pačios trasos. „Tai bene laukiamiausia Lietuvoje žiemos šventė, kurios tikisi visi automobilių sporto mėgėjai. Todėl labai raginu visus elgtis atsakingai ir nesugadinti šventės nei sau, nei kitiems ir pasirinkti saugias vietas ralio stebėjimui. Iki susitikimo prie trasų, o ne jose!“ – linki D. Butvilas.