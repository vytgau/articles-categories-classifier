Važinėti Panevėžio gatvėmis – lyg dalyvauti slalomo varžybose – automobilių tyko duobės. Laiku jų nepastebėjus, automobilis gali būti apgadintas. Savivaldybė, patvirtinusi naują tvarką, žada nuostolius kompensuoti. Į bėdą pakliuvusiems vairuotojams reikia iš karto kviesti policiją, kad ši užfiksuotų įvykį ir nustatytų, ar išties žala patirta dėl duobėto kelio. Taip pat reikės pateikti eismo įvykio aprašą, kiek lėšų išleista automobiliui transportuoti ir remontuoti. Nukentėjusiųjų pretenzijas vertins speciali komisija. „Pateikus dokumentus, teisės skyrius parengs sprendimo projektą ir eis į tarybą. Yra nurodyta, kokius dokumentus reikia pateikti. Kai žmogus kreipsis, jam tikrai bus operatyviai atsakyta, ką reikia pateikti, kokia forma“, – naująją tvarką komentuoja Panevėžio savivaldybės administracijos direktorius Rimantas Pauža. Jei žala bus didesnė nei 3 tūkst. eurų, dėl kompensacijos spręs savivaldybės taryba. Pasak administracijos direktoriaus, prašymai bus išnagrinėti ir nuostoliai atlyginti per mėnesį. „Fondas yra [sudarytas] iš valdymo išlaidų. Preliminariai net žinome, kiek tos žalos bus. Tikimės, kad suma sieks iki kelių tūkstančių, bet visada įmanoma perskirstyti ir tuos pinigus atrastume“, – tikina R. Pauža. Vis dėlto prastas Panevėžio gatves jau seniai keiksnojantys vairuotojai pasigenda naujos tvarkos konkretumo. „Per kiek laiko atvažiuos policija? Ar galima patraukti mašiną iš vietos? Ar turime nufotografuoti ar kažką kito padaryti? Ar stovėsime viduryje gatvės ir užlaikysime visą susidariusią eilę?“ – svarsto UAB „Ekovairavimas“ instruktorius Jonas Valaitis. Administracijos vadovas mano, kad daugiausia sulauks prašymų dėl automobilių, nes įrodyti, kad suklupai dėl netvarkingo ar nevalyto šaligatvio bus sudėtingiau. Tikimasi, kad per trejus metus bus atnaujintos 50 gatvių. Kai kurios jau pernai pradėtos tvarkyti. Tam bus skirta 5 mln. eurų iš miesto biudžeto, kelių priežiūros ir plėtros programos, kitų šaltinių.