Neseniai išplatintame pranešime nurodoma, kad trečia numatomą „Voklswagen“ elektromobilių seriją papildysianti transporto priemonė, kaip ir neseniai pristatyti hečbeko bei vienatūrio tipų modeliai, išsiskirs vidaus degimo varikliams nenusileidžiančiu akumuliatorių pajėgumu, be to, bus papildyta autonominio vairavimo funkcija, rašo bloomberg.com. Pranešime taip pat pabrėžiama, kad „Volkswagen“ yra aiškiai suformulavusi tikslą iki kito dešimtmečio vidurio perkelti elektra varomus automobilius iš inovatyvių technologijų nišos į visu pajėgumu gaminamų modelių kategoriją. Bendrovė tikisi, kad iki 2025 metų elektromobilių pardavimo rodikliai sieks milijoną transporto priemonių per metus. Toks siekis atitinka poreikį prisitaikyti prie grandiozinių šioje pramonės šakoje vykstančių pokyčių, kuriuos lemia vis griežtėjantys automobiliams taikomi reikalavimai, savo ruožtu, skatinantys aplinkos neteršiančių transporto priemonių gamybą. „Volkswagen“ turi pasirūpinti, kad didžiulės investicijos, skiriamos akumuliatoriais maitinamų transporto priemonių gamybai ir pažangių skaitmeninių priemonių kūrimui, netrukdytų įvykdyti finansinių įsipareigojimų, susijusių su liūdnai pagarsėjusiu dyzelinių variklių skandalu. Suma, kurią bendrovė privalo sumokėti kaip kompensaciją ar įvairių įsipareigojimų vykdymą, dar siekia 22,6 mlrd. eurų. Netrukus pasirodysiantį krosoverį galima pavadinti ketverių durų kupė ir miesto visureigio deriniu. Jis turėtų užimti deramą vietą sparčiausiai besiplečiančiame automobilių pramonės segmente. Tokios viltys pagrįstos vis didėjančiu pirkėjų dėmesiu erdviems ir komfortiškiems automobiliams. Koncepcinė transporto priemonė veikia ir autonominio vairavimo režimu. Norint jį nustatyti tereikia paspausti vairo centre esantį VW ženklą, kuris tada automatiškai pradeda veikti kaip prietaisų skydelis. Autonominiu režimu riedantis automobilis manevruoja pagal lazerinių ir ultragarso jutiklių, radarų bei kamerų perduodamus signalus. Modelis neabejotinai taps rimtu „Tesla Model X“ konkurentu. Pastarąjį JAV gamintojas rinkai pristatė 2015 metais. „Volkswagen“ transporto priemonė veikiausiai bus pigesnė nei „Tesla“ modelis, mat Vokietijos bendrovė patikino, kad I.D. serijos automobiliai kainuos maždaug tiek pat, kiek modeliai su dyzeliniais varikliais. Pavadinimo kol kas neturintis „Volkswagen“ krosoverio prototipas bus pristatytas tarptautinėje Šanchajaus automobilių parodoje, kuriai skirtos spaudos konferencijos prasidės balandžio 19 d. Visuomenė automobilių pramonės naujoves galės apžiūrėti balandžio 24–28 dienomis.