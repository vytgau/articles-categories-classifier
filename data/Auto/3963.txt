Siekdama, kad tokių drąsuolių atsirastų kuo mažiau, Minesotos valstijos Vajomingo miesto policija oficialioje „Twitter“ paskyroje paskelbė, kad narkotikų arba alkoholio pavartojusiems vairuotojams bus skiriama kiek neįprasta bausmė. Kaip rašo autoevolution.com, paskyroje buvo nurodyta, kad sulaikyti nuo alkoholio apsvaigę vairuotojai pakeliui į nuovadą bus verčiami žiūrėti finalo rungtynių reklamą, kurioje nusifilmavo popatlikėjas Justinas Bieberis. Sprendžiant iš BBC pranešimo, tai reklaminis filmukas, kuriame J. Bieberis apsivilkęs kostiumą šoka ir, aišku, dainuoja. Rezultatas? Nėra tiksliai aišku, ar bausmė priverčiant stebėti ir klausytis Kanados dainininko pasirodymą buvo tokia atgrasanti, tačiau paaiškėjo, kad tą dieną, kai vyko superfinalas, Vajominge nebuvo sulaikyta nė vieno nuo alkoholio apsvaigusio vairuotojo. Akivaizdu, kad į socialinį tinklą rašantis asmuo žinojo, ką daro, – jo paskelbtas pranešimas sulaukė daugiau nei 10 tūkst. komentarų. Kaip paaiškino Vajomingo policijos viršininkas, būtent toks ir buvo viešosios tarnybos tikslas – paskelbti pranešimą, galintį atkreipti kuo platesnės auditorijos dėmesį. Vėliau už Vajomingo policijos departamento „Twitter“ paskyrą atsakingas asmuo šiek tiek pakeitė pranešimą, nurodydamas, kad numatoma bausmė – jau ne reklaminio filmuko, o rungtynių įrašo peržiūra pakeliui į nuovadą. Verta priminti, kad amerikietiškojo futbolo lygos NFL čempione tapo Naujosios Anglijos „Patriots“ komanda, o ji, beje, nėra itin mėgstama JAV futbolo aistruolių. Nežinia, ar Naujosios Anglijos „Patriots“ žmonės nekenčia labiau nei J. Bieberio, tačiau Jungtinės Valstijos, šiaip ar taip, laisva šalis, tad ištikimybės arba neapykantos objektą galima rinktis laisva valia. Verta paminėti, kad panašią bausmę už vairavimą esant neblaiviam pernai lapkritį įvedė ir Kanados policija, tik šioje šalyje sulaikyti nuo alkoholio apsvaigę vairuotojai buvo verčiami klausytis grupės „Nickelback“ dainos. Akivaizdu, kad bet kokia muzikinė bausmė, sulaikanti nuo vairavimo pavartojus alkoholio, yra tinkama, jei ją pritaikius sumažėja pažeidimų. Juk užtikrinti saugumą kelyje yra daug svarbiau nei įtikti už vairo sėdusio įkaušusio vairuotojo skoniui. Įdomu, kokio atlikėjo ar atlikėjos muzika galėtų būti „baudžiami“ neblaivūs vairuotojai Lietuvoje?