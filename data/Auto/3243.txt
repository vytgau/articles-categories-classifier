Dar didesnės personalizavimo galimybės Anot gamintojų, „Renault Captur“ išsaugojo svarbiausius bruožus, lėmusius sėkmę Europoje, įskaitant dviejų spalvų kėbulą. Dabar miesto visureigio suasmeninimo galimybės padidintos dviem papildomomis spalvomis – „Atacama Orange“ oranžine ir „Ocean Blue“ žydra, taip pat nauja stogo spalva – „Platinum Gray“ pilka. Norintieji susikurti savo asmeninį „Captur“ galės rinktis iš daugiau nei 30 skirtingų spalvų kombinacijų. „Captur“ interjerą galima kurti renkantis iš šešių salono personalizavimo paketų, kuriuose – kreminė „Ivory“, žydra „Ocean Blue“, rusva „Caramel“ spalvos, raudonos, atlasinio chromo ir platinos chromo dekoracijos. Penki išorės apdailos paketai leis kurti individualų „Renault Captur“ stilių: „Ivory“, „Ocean Blue“, „Cappuccino“, raudona ir „Atacama Orange“. Pirmiems trims įrangos lygiams siūlomi keturių tipų ratlankiai: 16 colių ratlankiai „Extreme“ ir „Adventure“ bei 17 colių ratlankiai „Emotion“ ir „Explore“. Pradedant nuo trečiojo įrangos lygio, „Captur“ dabar gali būti su fiksuotu stikliniu stogu. Ši nauja įranga, siūloma išskirtinai versijoms su dviejų spalvų kėbulais. Skiriamieji gamintojo ženklai Naujajame „Captur“ montuojami „Full-LED Pure Vision“ priekiniai žibintai (priklausomai nuo versijos), kurių technologija pagerina ne tik automobilio išvaizdą, suteikdama aštrumo, bet ir saugumą, sumažindama akinimo galimybę bei itin pagerindama matomumą tamsu paros metu. „Renault Captur“ priekinio buferio apačioje įkomponuoti C raidės formos LED dienos žibintai, kurie tapo gamintojo skiriamuoju ženklu. Šis dieną ir naktį švytintis simbolis matomas ir užpakaliniuose žibintuose. Jo radiatoriaus grotelės buvo modifikuotos, suteikiant daugiau panašumo į kitus „Renault“ markės miesto visureigius, papildomai panaudojant chromo juosteles. Moderni pagalba vairuotojui Naujajame „Renault Captur“ yra įrengta BSW („Blind Spot Warning“ – aklosios zonos stebėjimo sistema), siūloma nuo trečiojo įrangos lygio. Kartu veikdami keturi jutikliai aptinka aklojoje zonoje atsidūrusius automobilius, motociklus ir dviračius. Kai automobilis aklojoje zonoje būna ilgiau nei sekundę, išoriniame veidrodėlyje nedelsiant įsižiebia įspėjimo signalas. Ši sistema veikia važiuojant 30–140 km/h greičiu ir leidžia visapusiškai pagerinti eismo saugumą. Kartu su užpakaliniais atstumo jutikliais ir priklausomai nuo versijos naujasis „Captur“ gali būti su įrengtais priekiniais atstumo jutikliais ir galinio vaizdo kamera. Kita aukštesniojo lygio versijose siūloma nauja įranga – laisvų rankų „Easy Park Assist“ funkcija, gerokai palengvinanti automobilio pastatymo manevrus.  Prabangi versija Priekyje esančios į akis krintančios, specialaus dizaino, dekoratyvinės radiatoriaus grotelės su chromo dekoracijomis leidžia akimirksniu identifikuoti „Renault Captur Initiale Paris“ versiją. Langų kontūrams ir kitiems akcentams panaudota blizganti juoda danga. Kiekvienoje automobilio pusėje matyti radiatoriaus grotelių stilių papildančios chromo dekoracijos su „Initiale Paris“ ženklais. Šiai versijai siūloma specifinė spalvų gama, įskaitant naują „Améthyste Black“ ir specialius, 17 colių INITIALE ratlankius. „Renault Captur Initiale Paris“ taip pat išsiskiria išorės kryptimi pulsuojančiais LED tipo posūkių indikatoriais. Naujojo „Renault Captur Initiale Paris“ salone – šildomos, „nappa“ oda apvilktos sėdynės, stambaus rašto „nappa“ oda aptrauktas vairas, chromo dekoracijos, odos apdaila puoštas prietaisų skydas, aliumininiai pedalai ir durų slenksčiai. „Captur Initiale Paris“ standartinėje įrangoje yra visos naujajame „Captur“ papildomai siūlomos technologijos, įskaitant aklosios zonos stebėjimo įrangą, pagalbinę automobilio parkavimo sistemą, beraktę atrakinimo ir užvedimo sistemą. Šią įrangą papildo „Bose“ garso aparatūra ir pati naujausia „Renault R-LINK Evolution“ multimedijos sistema. Naująjį „Renault Captur“ bus galima įsigyti su dyzeliniais dCi 90 (EDC) bei dCi 110 ir benzininiais TCe 90 bei TCe120 (EDC) varikliais. Modernizuoto „Renault Captur“ kaina Lietuvoje prasidės nuo 14 tūkst. 270 eurų, „Initiale Paris“ versijos kaina prasidės nuo 20 tūkst. 500 eurų.