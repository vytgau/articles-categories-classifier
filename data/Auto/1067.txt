Tai rodo, kad, nepaisant vis daugiau dėmesio pritraukiančių autonominių automobilių ir plintančios dalijimosi automobiliais tendencijos, tradicinių automobilių paklausa tebėra didelė. Automobilių pardavimų didėjimą 2017 metais, be kita ko, lėmė besitęsiantis Vakarų Europos rinkų augimas ir atsitiesę pardavimai didžiausiose besivystančios ekonomikos šalyse, įskaitant Rusiją ir Braziliją. Pardavimų augimą visų pirma skatino Azijos pirkėjai – pavyzdžiui, Kinijai teko daugiau kaip 25 proc. visų pasaulyje parduotų automobilių, tuo tarpu prieš dešimtmetį šios šalies dalis nesiekė 15 proc., rašo JAV verslo dienraštis „The Wall Street Journal“. Pelningiausia automobilių rinka pasaulyje yra Šiaurės Amerika, tačiau pardavimai šiame regione pernai greičiausiai sumažėjo. Analitikų vertinimais, automobilių pardavimai JAV 2017 metais buvo mažesni negu rekordiniais 2016 metais. Oficialūs automobilių pardavimų JAV rinkoje duomenys bus paskelbti vėliau šią savaitę. Tuo tarpu „Wards“ skaičiavimai rodo, kad automobilių pardavimai visame pasaulyje pernai padidėjo 2,7 procento. Nuo 2009 metų jie augo po vidutiniškai 4,1 proc. per metus – sparčiau negu pasaulio gyventojų skaičius, kuris, Pasaulio banko duomenimis, tuo pat laikotarpiu didėjo po vidutiniškai 1,2 proc. per metus. Visame pasaulyje naudojamų automobilių skaičius 2009 metais pirmą kartą viršijo 1 mlrd. ribą.