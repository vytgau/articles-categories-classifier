Pavojingųjų ir nepavojingųjų atliekų tvarkymo įmonės „Žalvaris“ direktoriaus Mindaugo Jančiausko teigimu, nors paprastai didžiausią dėmesį vairuotojai šiomis dienomis skiria kokybiškų padangų pasirinkimui ir patogiam pakeitimui, tačiau jie neturėtų pamiršti ir senųjų padangų bei tolimesnio jų likimo, rašoma pranešime žiniasklaidai. Anot M. Jančiausko, senomis padangomis atsikratyti kaip papuola yra draudžiama, o tinkamai neperdavus jų sutvarkyti gresia ir baudos. „Jei padangas vairuotojas keičiasi automobilių servise, rūpesčių dėl senų padangų kilti neturėtų. Jas, kaip ir kitas pavojingąsias bei nepavojingąsias automobilines atliekas, pasiimti ir pasirūpinti tolimesniu jų tvarkymu yra įpareigotos būtent remonto paslaugomis užsiimančios įmonės. Taigi, jeigu autoserviso darbuotojai siūlo vairuotojui ar, juo labiau, reikalauja jo pakeistas nebenaudojamas padangas pasiimti su savimi, tai yra neabejotinas galiojančios tvarkos pažeidimas, todėl automobilių savininkai turėtų nesutikti su tokiomis sąlygomis“, – sako M. Jančiauskas. Pasak atliekų tvarkymo įmonės vadovo, su savimi tokių automobilinių atliekų kaip padangos iš remonto dirbtuvių ar serviso vairuotojai neturėtų pasiimti ne tik todėl, kad tokiu atveju ant jų pečių gula jų sutvarkymo rūpesčiai, bet ir dėl gręsiančių baudų už atliekų surinkimą ir gabenimą neturint tam teisės. Baudos už tokį pažeidimą gali siekti nuo 289 iki 868 eurų. Tuo metu remonto paslaugas teikiančios įmonės, atidavusios automobilio techninės priežiūros ar taisymo metu susidariusias automobilines atliekas klientams, gali būti nubaustos pinigine bauda nuo 600 iki 1200 eurų. „Be abejo, jei pakeistos padangos dar yra tinkamos naudoti ir savininkas ketina tai daryti, jis gali jas pasiimti su savimi. Tokiu atveju padangos yra laikomos pakartotinio naudojimo detalėmis, o ne atliekomis. Visgi reikia nepamiršti, kad tuomet, pagal galiojančius reikalavimus, turi būti užpildomas detalės perdavimo aktas“, – su įstatymų nuostatais supažindina M. Jančiauskas. Atliekų tvarkymo rinkos ekspertas pažymi, kad ne visi automobilių savininkai padangas keičiasi tokias paslaugas teikiančiose įmonėse, tačiau ir šiuo atveju įstatymai numato, kokiais būdais atliekos turėtų būti perduotos tolimesniems tvarkytojams. „Paprasčiausia senas padangas šiems vairuotojams turbūt būtų palikti naujų įsigijimo vietoje. Padangų prekyba užsiimančios įmonės yra įpareigotos iš klientų priimti tokį kiekį senų padangų, kokį šie įsigijo naujų. Grąžinamos senos padangos nebūtinai turi būti pirktos iš būtent to pardavėjo. Tiesa, perkamų ir grąžinamų padangų tipas turi atitikti, t. y. – jei perkamos padangos lengvajam automobiliui, priimti, tarkime, sunkvežimio padangų pardavėjas neprivalo“, – sako M. Jančiauskas. Galiausiai, anot M. Jančiausko, senos padangos gali būti nemokamai priduodamos savivaldybių įrengtose didelių gabaritų atliekų surinkimo aikštelėse arba atiduodamos tiesiogiai teisę padangų atliekas tvarkyti turintiems tvarkytojams. Savivaldybėse įrengtų stambiagabaričių atliekų surinkimo aikštelių sąrašus gyventojai gali rasti adresu: www.am.lt. „Reikia pabrėžti, kad galiojanti atsikratymo senomis padangomis tvarka nustatyta ne šiaip sau. Padangos yra priskiriamos pavojingosioms automobilinėms atliekoms, o tai reiškia, kad jų sudėtyje yra žmogaus sveikatai kenksmingų medžiagų, tarp kurių ir kancerogenais pripažinti cheminiai junginiai. Padangas utilizuojant netinkamai šios medžiagos pateka į aplinką ir ima kelti grėsmę gyventojams, augalams ir gyvūnams. Neturėtų kilti net minties, kad senas padangas galima išmesti su buitinėmis atliekomis, pamiškėse ar, juo labiau, deginti“, – sako M. Jančiauskas. Per šiuos metus bendrovė „Žalvaris“ iš viso surinko ir sutvarkė 3253 tonas automobilinių atliekų, iš kurių daugiau nei 500 tonų sudarė padangos.