Savo vairą „Wolf Race“ rungtyje atidavęs komandos lyderis ir projekto „Neste Dream 2 Drive“ iniciatorius Tauras Tunyla tvirtina, kad jaunasis lenktyninkas yra pasiruošęs tikroms kovoms ir naujiems iššūkiams. „Martynas tikroje trasoje įrodė, kad yra vertas kovoti su geriausiais. Kartais turi aukotis dėl geresnių tikslų, todėl savo vietą „Wolf Race“ lenktynėse perduodu būtent jam. Kitais metais „Tauras Racing“ komanda planuoja startuoti ilgų distancijų lenktynėse ir ten reikės tokių talentų, kaip Martynas. Geresnių treniruočių nei tikros kontaktinės lenktynės net nesugalvočiau“, – didįjį planą atskleidė pagrindinis komandos pilotas. Antras M. Sidunovo lenktynių savaitgalis prasidės jo gerai pažįstamoje „Tor Poznan“ trasoje Lenkijoje. Vis dėlto laukia naujas iššūkis – pirmieji startai tikrose kontaktinėse lenktynėse „Wolf Race“, kur laukia dar dvidešimt konkurentų, kovojančių dėl Lietuvos čempiono titulo. Praėjusiame „Fast Lap“ etape Estijoje Martynas tik „apšilinėjo kojas“. Lenktynininkas važiavo „Time attack“ rungtyje, kurios tikslas – greičiausias užfiksuotas ratas. Žinią, kad artėjančiame etape Lenkijoje teks startuoti ir kontaktinėse lenktynėse Martynas sutiko džiugiai. „Esu neapsakomai laimingas ir kartu įpareigotas. Tai dar viena galimybė įrodyti, kad ilgos treniruotės simuliatoriuje suteikia galimybę perspektyviems sportininkams tinkamai pasiruošti startams realiose lenktynėse“, – pasakojo jis. Pats Martynas po Estijos etapo teigė, kad dėl gero komandos darbo ir legendinio lenktynių trenerio Jono Dereškevičiaus pamokų jis jaučiasi gerai susipažinęs su sportiniu „Neste Dream 2 Drive – Tauras Racing“ komandos „Mazda RX-8“ automobiliu. Pasak komandos vadovo Igno Abečiūno, toks sprendimas buvo priimtas tam, kad Martynas greičiau prisitaikytų prie tikrų sportinių situacijų trasoje. „Jau po pirmo starto Estijoje matėme, kad Martynas turi visas tinkamas savybes startuoti lenktynėse jau kitame etape. Šis sprendimas buvo priimtas pamačius jo greitą aklimatizaciją automobilyje ir gerą jo, kaip vairuotojo, psichologinį pasiruošimą startui“, – pasakojo jis. Įdomus faktas yra tas, kad būtent ši trasa buvo naudojama pirmojo Lietuvos virtualių žiedinių automobilių lenktynių čempionato „Neste Dream 2 Drive“ atrankoje, kuomet visi norintys galėjo išbandyti save virtualioje „Tor Poznan“ trasoje ir taip pabandyti patekti į tolimesnį čempionato etapą. Primename, kad šia proga pasinaudojo 420 vyrų ir moterų iš visos Lietuvos, tačiau tik 16 greičiausiųjų pateko į pusfinalius.