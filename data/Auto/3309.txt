D. Butvilas, vienintelis užsienio lenktynininkas šiame Lenkijos ralyje, 5-ąją vietą bendroje ralio „Rajd Swidnicki Krause“ įskaitoje vertina optimistiškai. „Būtent tokį tikslą sau ir kėlėme prieš startuodami šiame ralyje. Konkurencija Lenkijoje yra žvėriška, visi sportininkai po žiemos „atostogų“ buvo ištroškę kovos ralio trasoje ir tai jie darė aukščiausiu lygiu,“ – nuostaba dalinasi „Auto Partner Rally Team“ komandos pilotas D. Butvilas. Tai galima iliustruoti faktu, kad, nepaisant dažnai besikeitusių kelio dangos sąlygų, iš 15-kos greičiausių startavusių ekipažų visi pasiekė finišą – nei vienas iš jų nepasitraukė iš lenktynių dėl klaidos ar sugedusio automobilio. D. Butvilas, tik šiais metais persėdęs į itin pajėgų Škoda Fabia R5 klasės automobilį, jau spėjo nugalėti „Halls Winter Rally“ Utenoje. Tačiau šiuo automobiliu asfaltiniuose greičio ruožuose lietuvis iki ralio Lenkijoje dar nebuvo lenktyniavęs „Lenkijos raliuose varžiausi 2014 metais, tačiau tai darėme žemesnės klasės automobiliu. Škoda Fabia R5 asfaltiniuose greičio ruožuose yra kur kas greitesnė ir reikia dar daug ko išmokti, tačiau jau šiame ralyje tolygiai greitėjome ir pratinomės prie šio automobilio specifikos ant kietos dangos trasų. Todėl labai džiaugiuosi, jog pavyko išvengti didesnių klaidų ir į finišą atvykome sveiku automobiliu,“ – sugrįžimą į Lenkijos asfaltines trasas komentuoja D. Butvilas. Artimiausias ekipažo startas planuojamas po mėnesio Gdansko apylinkėse vyksiančiame ralyje „Rajd Gdańsk Baltic Cup“.