Antras kiek netikėtai finišavo šio čempionato naujokas – vokietis Timo Scheideris su „Ford Fiesta RXS“. Tai jau ne pirmos T. Scheiderio lenktynės pasaulio ralio-kroso čempionate, tačiau jis pirmą kartą dalyvaus visose varžybose – iki šiol vokietis lenktyniavo tik pavienius etapus, rašoma pranešime žiniasklaidai. Trečią vietą užėmė dar vienas „Ford“ – Andreasas Bakkerudas su „Focus RS RX“. Tuo pat metu čia vyko ir Europos ralio-kroso čempionato pirmasis etapas „Supercars“ klasėje. Pirmąsias varžybas laimėjo švedas Antonas Marklundas su „Volkswagen Polo“. Lenktynės „Audi“ komandai prasidėjo ne taip jau gerai – per pirmuosius kvalifikacinius važiavimus nė vienas iš trijų „Audi“ automobilių nesublizgėjo. Galbūt kortas sumaišė lietus. Tačiau antrą lenktynių dieną šviečiant saulei patyręs M. Ekstromas išsiveržė į lyderius. Nors prieš pusfinalį dar pirmavo naujokas T. Scheideris, tačiau finale iš starto pirmas iššokęs M. Ektromas niekam neužleido savo pozicijos. Abu šie sportininkai taip pat kovoja ir prestižiniame Vokietijos DTM čempionate ir abu yra iškovoję ne vieną čempiono titulą šiose lenktynėse. Todėl po finišo sportininkai juokavo, kad DTM lenktynės turbūt geriausiai tinka prie pasaulio ralio-kroso kovų specifikos. Šį kartą varžybose nedalyvavo nė vienas lietuvis – mat čia nevyko „Super 1600“ klasės lenktynės. Šios klasės kovos prasidės nuo kito etapo Portugalijoje. Tačiau lietuvių lenktynėse visgi buvo. „ESmotorsport-LitCon“ komandos lenktynininkas Ernestas Staponkus atvažiavo pasisemti patirties ruošiantis naujam sezonui.  „Lenktynių technika prieš šį sezoną labai patobulėjo. Stebėtinai stipriai atrodo „Volkswagen Sweden“ komanda. Jai Barselonoje nepasisekė, bet, manau, Peteris Solbergas yra vienas realiausių pretendentų į šių metų čempiono titulą“, – sakė E. Staponkus. Lietuvių komanda šiose lenktynėse viešėjo ne veltui – „ESmotorsport-LitCon“ komandai šis sezonas pereinamasis – kitiems metams ekipa ruošia daug siurprizų tiek sirgaliams, tiek ir savo priešininkams, nors E. Staponkus plačiau pakomentuoti apie naujienas kol kas griežtai atsisakė. Tris kartus pasaulio čempionatą laimėjęs P. Solbergas Barselonoje liko ketvirtas, po to kai finale likus porai ratų iki finišo jis padarė klaidą ir trečią vietą užleido A. Bakerudui. Dar labiau nusivylęs iš Barselonos išvyko devynis kartus pasaulio ralio čempionas Sebastianas Loebas, kuris šiame etape nepateko tarp 12 stipriausių. Lenktynes stebėjo apie 25000 žiūrovų. Kitas pasaulio ralio-kroso čempionato etapas balandžio 22-23 dienomis vyks „Montalegre“ trasoje Portugalijoje.