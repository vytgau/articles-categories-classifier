Šis klausimas autobusų ir sunkvežimių vairuotojams tikriausiai skamba juokingai. Tačiau iš tikrųjų jis nėra toks jau kvailas ir nemažai žmonių internete tuo domisi. Taip yra todėl, kad žiemos mėnesiais nepatyrusiems vairuotojams nerekomenduojama važinėti automobiliais su galine varančiąja ašimi. Dažnai apskritai teigiama, kad priekiniais ratais varomi automobiliai yra paprasčiausiai saugesni. Tai kodėl tada autobusai, vežantys labai vertingą krovinį, nesinaudoja šia formule? Dažniausiai pateikiamos trys priežastys. Visų pirma, didžioji dalis svorio krovininiame ir keleiviniame transporte tenka galiniams ratams. Krovinių skyrius sunkvežimyje yra arčiau galo, nes priekyje sėdi vairuotojas. Sunkvežimio variklis ir kabina nesveria tiek daug, kiek sunkus krovinys. Pavyzdžiui, puspriekabės priekis laikosi ant sunkvežimio važiuoklės galo, jam tenka kur kas daugiau svorio nei priekiniams ratams. Ir autobusuose keleiviai sėdi už vairuotojo iki pat autobuso galo. Šiais laikais ir variklis beveik visada montuojamas gale. Taigi, kuomet daugiau svorio tenka varančiajai ašiai, gerėja jos sukibimas su kelio danga. Šis paaiškinimas pateikiamas dažniausiai. Tačiau įsivaizduokite situaciją, kuomet paprastas kietašonis sunkvežimis yra pakraunamas labai tolygiai arba važiuoja be krovinio. Tuomet didesnė svorio dalis teks priekiniams ratams arba jis bus pasiskirstęs maždaug vienodai. Todėl yra ir kitų priežasčių, kodėl sunkiojo transporto gamintojams galinės varančiosios ašys tiesiog atrodo geresnė išeitis. Priekiniai ratai atlieka didžiąją stabdymo ir vairavimo darbo dalį. Taip yra ir automobiliuose, ir didesnėse mašinose. Verčiant juos dar ir varyti mašiną pirmyn jie greičiau sudėvėtų padangas, o pats mechanizmas būtų kur kas sudėtingesnis. Juk sunkvežimiai ir autobusai privalo nuolat dirbti ir būti labai patikimi. Nevairuojančius ratus jungianti varančioji ašis yra mechaniškai paprastesnė. Galiausiai, kuomet priekiniai ratai nėra varomi, jie gali būti pasukami didesniu kampu. Tai sunkvežimiams ir autobusams labai svarbu, kad jie išliktų manevringi ir galėtų lengviau sukiotis ten, kur vietos nėra daug. Taigi, galiniai varantys ratai yra tiesiog geresnis pasirinkimas ir autobusams, ir sunkvežimiams. Kita vertus, yra ir tokių mašinų su visais varomais ratais, tačiau jos dažniausiai yra skirtos bekelei ar kraštams su labai atšiauriomis žiemomis.