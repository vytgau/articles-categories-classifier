Daugelis automobilio funkcijų yra valdomos per centriniame pulte įtaisytą lietimui jautrų ekraną. Tai – savotiška valdymo planšetė, kurioje galima pakeisti ne tik vidaus temperatūrą, radijo stotį ar įjungti kitos spalvos foninį apšvietimą. Šį automobilio kompiuterį galima sujungti su žmogui svarbiausiu išmaniuoju prietaisu – telefonu. Populiariausių operacinių sistemų išmaniesiems telefonams kūrėjai – „Apple“ bei „Google“ – sukūrė programėles patogesniam telefonų sinchronizavimui su automobiliais – „Apple CarPlay“ bei „Android Auto“. Jas įdiegti galima daugelyje išmaniųjų telefonų, o šiuos – sujungti su daugeliu naujų automobilių. Pavyzdžiui, „Android“ bei „iOS“ operacines sistemas palaikančius telefonus sujungti su net 11-a „Peugeot“ modelių: ir mažaisiais 208, ir biudžetiniais 301, ir komerciniais „Expert“, šeimyniniais 5008 bei kitais. Patogesnės programėlės Daugiau kaip prieš penkerius metus ar seniau pagaminti automobiliai turi sinchronizacijos su mobiliuoju telefonu galimybę „Bluetooth“ ryšiu, tuomet vairuotojas gali kalbėti, naudodamasis laisvų rankų įranga. Kai kurie automobiliai gali perskaityti įeinančias SMS žinutes ar, vairuotojui diktuojant, parašyti ir išsiųsti atsakymą. Tačiau „Apple CarPlay“ bei „Android Auto“ yra kitas lygmuo automobilio ir telefono sinchronizacijos eroje. „Apple CarPlay“ sistema šiuo metu leidžia su automobiliu sinchronizuoti 19-a, o „Android Auto“ – 34-ias aplikacijas. Tarp jų yra populiariausi muzikos grotuvai „Spotify“, „Google Play Music“, garsinių knygų programos „Audiobooks“, „Audible“, naujienų ABC, CBS, MLB ir kt. Sinchronizavus su išmaniuoju telefonu, dideliame centriniame automobilio ekrane kur kas patogiau valdyti tas pačias programas ir keisti jų nustatymus. Be to, jos atvaizduojamos taip, kad būtų patogiau vairuotojui – lietimo valdikliai jautriame ekrane yra dideli, o dalis funkcijų keičiamos ant vairo esančiais mygtukais. „Android Auto“ sistema palaiko daugiau programėlių – čia yra ir patogi realiu laiku atnaujinama „Waze“ navigacija, ir susirašinėjimo aplikacijos „Facebook Messenger“, „Skype“ bei „WhatsApp“. „Waze“ navigacijos sistemos naudą įvertina vis daugiau vairuotojų. Jos duomenys atnaujinami realiu laiku pagal esamą eismo informaciją ir kitų vairuotojų pranešimus, todėl visada galima rasti trumpesnį kelią ir išvengti netikėtų spūsčių. Tai itin aktualu didmiesčiuose, o Vilniuje bandymus greičiau nukakti iš taško A į B rengiantys žurnalistai ne kartą įsitikino „Waze“ nauda – programos pateikiamas greičiausias teorinis maršrutas dažniausiai toks būna ir realybėje. Lietuvoje „Apple CarPlay“ funkcionalumas yra toks pat kaip ir JAV ar Vakarų Europoje, tačiau „Android Auto“ dar turi keblumų – norint sujungti išmanųjį telefoną su automobiliu, reikia pakeisti kelių programų nustatymus, tačiau tik laiko klausimas, kada „Android“ kūrėja „Google“ sutvarkys šiuos nesklandumus. Didžiausias privalumas – saugumas Nors netrūksta nuomonių, jog būtent į automobilius diegiamos programėlės skatina vairuotojus daugiau dėmesio skirti joms, o ne keliui, eismo ekspertai teigiamai vertina papildomą funkcionalumą: juk naudotis dideliame automobilio ekrane esančia navigacijos sistema ne tik patogiau, bet ir akivaizdžiai saugiau nei spaudyti išmanųjį telefoną. O naudojimo intensyvumas – jau vairuotojo sąžinės bei saugumo reikalas. Kaip rašoma pranešime žiniasklaidai, su tokiu požiūriu sutinka ir „Peugeot“ prekės ženklo ambasadorius, stipriausias planetos žmogus Žydrūnas Savickas. Kiekvienais metais krosoveriu „Peugeot 3008“ dešimtis tūkstančių kilometrų įveikiantis galiūnas mielai naudojasi įvairiausiomis naujovėmis, kurių prancūziškuose automobiliuose netrūksta. „Visos technologinės naujovės man patinka, jos vairavimą daro patogesnį. Su daugeliu esu susipažinęs, tačiau apie kvapo pasirinkimą nebuvau girdėjęs iki įsėdau į „Peugeot“, – apie savo patirtį naudotis automobilių technologijomis kalba Ž. Savickas. „Peugeot 3008“ pagal nuotaiką galima pasirinkti vieną iš trijų kvapų: energingą „Cosmic Cuir“, nuotaiką stimuliuojantį „Aerodrive“ bei atpalaiduojantį „Harmony Wood“. Automobilių, kuriuose galima pasirinkti kvapus, yra labai mažai, o „Android Auto“ ar „Apple CarPlay“ funkcionalumas pritaikomas daugiau nei dviejuose šimtuose transporto priemonių. Tikėtina, kad programėlių kūrėjai stengsis dar labiau, tad šiandien nedaug kainuojanti eilutė papildomos įrangos sąraše gali atsipirkti po kelerių metų keičiant automobilį. Vertinant iš Kelių eismo taisyklių perspektyvos, bet koks vairavimui trukdantis dalykas yra neleistinas, o naudojimasis mobiliuoju telefonu, kai automobilio variklis užvestas, dar ir piniginę paplonina 60–90 eurų. Tai galioja tiek kalbant telefoną pridėjus prie ausies (be laisvų rankų įrangos), tiek naudojantis programėlėmis, tad bent dalies jų perkėlimas į automobilio ekraną leidžia ne tik vairuoti saugiau, bet ir nenusižengti eismo taisyklėms.