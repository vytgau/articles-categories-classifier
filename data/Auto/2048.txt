Kaip rašoma pranešime žiniasklaidai, lietuvių sportininkas šiame ralyje važiuos nebe pirmą kartą – 2014 metais D. Butvilas čia varžėsi atstovaudamas Lenkijos profesionaliai ralio komandai. „Šis ralis vyksta kalnuotose vietovėse ir tai bus didžiausias kalnų ralis šių metų čempionate. Man, kaip lietuviui, kalnai nėra įprasti, tačiau jau pradedu apsiprasti. Didesnius rūpesčius lenktynių metu kels nauja asfalto danga, kuri palijus gali būti labai slidi. Taip pat susipažinimo su trasomis metu lauko temperatūra tesiekė 12 laipsnių šilumos, tad labai daug lemti gali ir tinkamo minkštumo mišinio padangų pasirinkimas“, – būsimą ralį apžvelgia Lietuvos sportininkas, lenktyniaujantis su „Škoda Fabia R5“ automobiliu. Pirmąją ralio dieną penktadienį sportininkai net tris kartus turės įveikti greičio ruožą, kuris drieksis Duszniki slidinėjimo bazėje esančiais slidininkų takais. Trečiadienį įvykusiuose ralio testuose Lenkijoje sportininkai dirbo iki vėlyvaus vakaro ir išbandė įvairius automobilio nustatymus.  „Turėjome testus, kuriuos galėčiau pavadinti „Trys viename“. Testus pradėjome lygiame kelyje, vėliau persikėlėme į labai nelygaus ir suardyto asfalto kelius, o baigėme jau prasidėjus lietui ant šlapios kelio dangos. Todėl galėjome išsamiai išsinagrinėti automobilio nustatymus skirtingoms sąlygoms šio regiono keliuose“, – pasiruošimą raliui „Rajd Dolnośląski“ apibendrina „Auto Partner Rally Team“ komandos pilotas. Penktadienį ir šeštadienį sportininkai įveiks 9 greičio ruožus, kurių bendras atstumas – virš 133 kilometrų. Prie starto linijos stos visi pagrindiniai D. Butvilo varžovai: F. Nivette, B. Bouffier, T. Kasperczykas, Z. Gabrysas, užimantys TOP5 vietas bendroje Lenkijos ralio čempionato įskaitoje. Po mažiau sėkmingo trečiojo Lenkijos ralio čempionato etapo, kuriame lietuvių ekipažas susidūrė su techniniais automobilio gedimais, D. Butvilas su R. Vaitkevičiumi užima ketvirtąją čempionato bendros įskaitos poziciją.