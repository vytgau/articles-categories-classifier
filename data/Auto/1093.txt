Šis sandoris – naujausias pavyzdys, kaip tradicinės bendrovės ieško visų įmanomų galimybių, kaip atlaikyti naujausių technologijų startuolių metamus iššūkius. Kontrolinio akcijų paketo kaina neskelbiama. Įsigijimą konkrečiai vykdo Vokietijos automobilių gamintojo „Daimler“ mobilumo paslaugų divizija. „Žengęs šį žingsnį, „Daimler Mobility Services“ savo veiklą įtvirtino 15 Europos rinkų, sustiprino savo kaip vieno iš pagrindinių mobilumo paslaugų teikėjo Europoje poziciją“, – teigiama ketvirtadienį išplatintame „Daimler“, kuriam priklauso „Mercedes-Benz“, pranešime spaudai. „Chauffeur Prive“ buvo įkurtas 2011 metais. Bendrovės teigimu, ji turi daugiau nei 1,5 mln. klientų, bendradarbiauja su daugiau nei 18 tūkst. vairuotojų. Skelbiama, kad ši pavėžinimo paslauga Paryžiuje gana populiari.