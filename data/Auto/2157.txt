Vadina įžūliais ir nesukalbamais Išsakydamas savo nuomonę apie dviratininkus A. Užkalnis jam būdingu stiliumi nevynioja žodžio į vatą ir rėžia atvirai, kad dviratininkai yra viso blogio pradžia. Pasak publicisto, dviratininkams jų takas – šventas ir jau išvažiavę į kelią jie būna pasiruošę konfliktams su pėsčiaisiais, kurie bent bato krašteliu įžengs į dviračiams skirtą juostą. Portalo LRT.lt vyr. redaktorius V. Laučius sutinka su A. Užkalniu ir socialinio tinklo „Facebook“ paskyroje dviratininkus įvardija kaip naują kenkėjų rūšį, siurbiančią kraują iš eismo dalyvių, gadinančią daiktus, sveikatą, nuotaiką, laužančią taisykles. Nepaiso KET? A. Užkalnis ir toliau laido nepasitenkino strėles į dviratininkus ir sako, kad neįsivaizduoja motociklininkų arba automobilių vairuotojų, kurie važiuotų kaip jiems patogiau – šaligatviais, skverais ir parkų alėjomis, šokinėtų teisinga arba priešpriešine juosta, nardytų po draudžiamaisiais ženklais, prie šviesoforų sustotų pagal nuotaiką, o ne pagal signalą, ir dar jaustųsi, kad yra visada teisūs. Anot rašytojo, dviratininkai paiso KET tik tada, kada jiems yra patogu – važiuoja šaligatviu, kiek nori ir kada nori, per pėsčiųjų perėją privalo persivesti dviratį, tačiau to nepaiso, nes jie toks eismo dalyviai, kokiais nori būti. Pasak V. Laučiaus, dviratininkai ne tik, kad neturi humoro jausmo, tačiau dažnai pasižymi ir agresyvumu. A. Užkalnis rašo, kad dėl savo pajuokavimų apie dviratininkus buvo įskųstas policijai. Pasak jo, baisu net pajuokauti, nes jie to nesupranta, rašo ir neša pareiškimus. Dviratininkai gina savo interesus Lietuvos dviratininkų bendrijos Tarybos nariui Linui Vainiui, tokie žinomų žmonių pasisakymai pasirodė asocialūs, arogantiški ir nepagrįsti. „Nematau prasmės kiekvieno nusišnekėjimo komentuoti“, – sako vyras. Kalbėdamas apie Lietuvos dviratininkų kultūrą L. Vainius sako, kad negalima jų vertinti kaip kažkokios ypatingos, homogeniškos, išskirtinius bruožus turinčios bendruomenės. Dviratininkai – Lietuvos gyventojai, tuo metu važiuojantys dviračiu. „Pagal statistiką, dviračius turi apie pusę šalies namų ūkių. Todėl kultūra įvairi, kokie skirtingi mes esame.Vieni turi didesnę patirtį, geriau valdo dviratį, moka saugiai atsakingai važiuoti. Kiti elgiasi vienodai agresyviai ir chamiškai prie mašinos, dviračio vairo, savo aplinkoje ar išėję į gatvę“, – sako vyras. Jaučiasi diskriminuojami Pasak L. Vainiaus, kai kurie KET aprašyti reikalavimai dviratininkams yra tiesiog absurdiški. „Pavyzdžiui reikalavimas važiuoti dienos metu keliu su įjungtomis dviračio šviesomis ar apsivilkus ryškią liemenę. Dienos metu eismo dalyviai gerai matomi nebūtinai su liemene. Dviračio šviesų dieną beveik nesimato, juo labiau dviračio šviesų stiprumas nereglamentuotas“, – pasakoja dviratininkas. „Reikalavimas žmonėms sėdus ant dviračio laikytis ypatingo aprangos kodo – išvis Šiaurės Korėjos lygio nukrypimas. Kur matyta, kad Europoje valdžia nurodinėtų piliečiams kokios spalvos ir formos drabužius dėvėti? Paprasti piliečiai, ne statutiniai pareigūnai ar ypatingomis sąlygomis dirbantys spec. darbuotojai. To nėra nei vienoje pasaulio šalyje“, – sako L.Vainius. „Arba kitas pavyzdys – nulipti prieš pėsčiųjų perėją ir persistumti dviratį. Labai formalus ir kvailas reikalavimas. Būtų užtekę KET formuluotės, kad kirsti perėją saugiu greičiu, prieš tai įsitikinus savo saugumu ir įvertinus atstumą iki kitų transporto priemonių. Dabar net tuščioje gatvėje, kur po kelis šimtus metrų nėra mašinų formaliai turi nulipti ir varytis dviratį per perėją“, – piktinasi vyras. Tikroji problema – automobilių vairuotojai? Kalbėdamas apie tikrąsias problemas kelyje, L. Vainius sako, kad automobilių vairuotojai Lietuvoje yra kur kas didesnis galvosūkis nei neatsakingi dviratininkai. „Lietuvos automobilių vairuotojai, mano vertinimu, yra pavojingiausi, agresyviausi, neprognozuojami, sukeliantys mirtiną pavojų dviratininkams iš visų aplinkinių kaimyninių šalių“, – sako dviratininkas. „Pavojingi lenkimai dideliu greičiu, važiavimas priešinga eismo juosta kaktomuša į dviratį, staigus kelio užkirtimas, nepraleidimas išvažiuojant iš kiemo ar uždaros teritorijos, spaudimas prie kelkraščio ar net nustūmimas nuo jo. Tai Lietuvos dviratininkų kasdienybė“, – vardina L.Vainius. Dviratininkas pasakoja, kad dar šiais metais keliavo dviračiu po Estiją ir išvis nepatyrė jokio agresyvaus elgesio iš automobilių vairuotojų, tačiau net atvirkščiai – priprato prie mandagaus ir atsargaus vairavimo. „Lietuvoje iškart grįžau į realybę. Čia žmonės sėdę už mašinos vairo įsivaizduoja save kelio viešpačiais manydami, kad visi aplinkiniai jiems turi duoti kelią, o dviratininkai „trukdo eismui“. Iš čia ta agresija dviratininkų ir pėsčiųjų atžvilgiu sukelia daug eismo įvykių. Tai mentaliteto problema, o Užkalnio ir Laučiaus kalbos yra to elgesio ir mentaliteto atspindys“, – sako L. Vainius. Draudimai ir reikalavimai painioja žmones Pasak L. Vainiaus, Lietuvoje begalė nepagrįstų ir prieštaringų reikalavimų, dėl kurių žmonės dažnai susipainioja, o policija į tai nekreipia dėmesio. „Pavyzdžiui, žmonės galvoja, kad liemenės atstoja šviesas, kas nėra tiesa. Dviračio šviesos tamsoje matosi iš toli, o visokie atšvaitai padeda tik juos apšvietus mašinos žibintais“, – sako dviratininkų bendrijos narys. L. Vainius pasakoja „šviežią“ patirtį, kai „Velomaratono“ organizatoriai ir rėmėjai „ERGO draudimas“ kartu su policija, viešųjų ryšių akcijos metu, gaudė per perėjas važiuojančius dviratininkus, primygtinai siūlė šalmus, kurie net nėra privalomi. „Tai absurdas, o visi pamiršta vienintelį esminį reikalavimą – dviratininkai tamsoje privalo važinėti su įjungtomis šviesomis. Lietuvoje to dažnai nepaisoma, o policija nesugeba sukontroliuoti ir užsiiminėja antraeiliais dalykais: liemenėmis, šalmais ir perėjomis“, – piktinasi dviratininkas. „Tai tokie kasdienybės atspindžiai, mano manymu, atspindi Lietuvos eismo kultūrą, kuri man kartais panaši į rusiškus „Youtube“ ir filmų vaizdelius apie eismą Rusijoje, nei į Vakarų šalių kasdienybę“, – sako dviratininkų atstovas.