„Šiemet pirmą kartą maratoninių lenktynių entuziastai varžėsi „1000 km Cup“ serijoje, kurią sudarė dviejų etapų varžybos – jau minėtos Estijoje ir liepą vykusios Palangoje, – sako pagrindinis jų organizatorius, VšĮ „Promo Events“ direktorius Darius Jonušis, kurio vadovaujamam kolektyvui, pirmajam iš užsieniečių, teko garbė ir kartu nemenka atsakomybė organizuoti sezono finišo lenktynes Estijoje. – Džiaugiuosi, kad pirmasis blynas neprisvilo, o varžybose dalyvavusių sportininkų mintys ir palankūs vertinimai įkvėpė dar nespėjus apdovanoti laureatų sėstis prie darbo stalo ir braižyti jau kito sezono kontūrus“. Dėl „1000 km Cup“ šiemet varžėsi keturios dešimtys komandų, o atkakliausia kova vyko ne tik masiškiausiose ir tradiciškai didžiausio žiūrovų dėmesio susilaukiančiose GT bei A3000+ klasėse, kurių dalyviai lenktyniauja su galingiausiais automobiliais. Vis dėlto bene didžiausių netikėtumų sulaukta GT klasėje, kurios čempionais kiek nelauktai tapo „Rotoma Racing“ sportininkai Robertas Graudinis, Dainius Matijošaitis ir Andrius Jasionauskas, vairavę „BMW M3“. „1000 km Cup“ taurė iškovota paskutiniojo etapo varžybose Estijoje, o tokios sėkmės prieš startą nesitikėjo ir patys „Rotoma Racing“ atstovai. Po kvalifikacijoje užimtos antrosios pozicijos ekipos sportininkas D. Matijošaitis lenktynių spaudos centrui, viešųjų ryšių agentūrai „Visus Bonus“ kalbėjo, jog toks rezultatas jį ir komandą pilnai tenkina, nes varžovų – „Skuba Racing Team“ – „BMW M3 V8 BigDaddy“ esąs gerokai pranašesnis. Tačiau pergalė iškovojama trasoje, o ne lenktynių kuluaruose, aiškinantis kovinę parengtį ar automobilių galingumą. Ko gero niekas nesitikėjo, kad kvalifikacinių varžybų laimėtoja „Skuba Racing Team“, Estijoje startavusi iš pirmosios pozicijos, pirmoji baigs kovą ir jai beliks guostis ambicijų galbūt netenkinančia antrąja vieta. Pergalę šiose lenktynėse šventusi „Rotoma Racing“ turi ne patį galingiausią bei greičiausią bolidą, nors gali didžiuotis iš tiesų greitais lenktynininkais. Todėl tenka sutikti su ekspertais, tvirtinančiais, jog sėkmę jai atnešė technikos patikimumas ir puikus komandinis darbas. Trečioji vieta taurės įskaitoje atiteko Palangos maratono čempionams – „Skuba Dream“ komandai, kurios žiūrovai Pärnu neišvydo ir dėl to išliejo nemažai apmaudo. A3000+ klasėje aukščiausiąjį nugalėtojų pakylos laiptelį užims „Igorio lankų“ ekipos sportininkai Igoris Ivanovas, Kęstutis Vilkas, Sigitas Ambrazevičius ir Dainius Kablys vairavę „Seat Leon“. Jie Palangoje pelnytus 15 taškų Estijoje papildė dar 25 ir su 40 galutinės įskaitos taškų pranoko antroje vietoje likusius belgus iš „Mojo Lounge by JR Motorsport“ bei trečiuosius prizininkus iš Estijos - „Cone Forest Motorsport“ komandą. A3000 klasėje užtikrintą pergalę švenčia „Alfa Romeo“ klubo sportininkai Rimvydas Agurkis, Paulius Macevičius, Alminas Malaiška ir Marius Gabrijolavičius, laimėję savo klasės varžytuves ir Palangoje, ir Pärnu. Antrąją vietą šioje klasėje laimėjo „Greičio akademijos-Energizer Racing“ sportininkai Rolandas Salys, Rokas Kvedaras ir Rimvydas Savickas, kuriems iškovoti šią poziciją padėjo geras pasirodymas paskutiniojo etapo lenktynėse Estijoje. Šios ekipos laimėjimas atrodo ne mažiau įspūdingai, nei „Rotoma Racing“ pergalė GT klasėje. Ypač turint omenyje, kad „Energizer Racing“ sportininkai antrąją vietą iškovojo vairuodami mažiausiai arklio galių, lyginant su visais kitais konkurentais, turintį “BMW 330“ – šios markės gerbėjams puikiai žinomą E-46 serijos Bavarijos automobilių gamintojų kūrinį su standartiniu trijų litrų darbo tūrio varikliu, standartine mechanine pavarų dėže ir serijinio modelio transmisija. „Jei prieš startą pasiteirautumėte kas laimės lenktynes, didžioji dalis respondentų atsakytų – greičiausias bolidas ir greičiausias lenktynininkas! Tačiau tai neteisingas atsakymas, nes taip nutinka labai retai, o dar rečiau – ilgųjų nuotolių lenktynėse, tokiose kaip „1000km Pärnu powered by Hankook“, - sakė komandos lenktynininkas R. Savickas. Rimvydo nuomone, viena šio laimėjimo sudedamųjų dalių – nemenka patirtis maratoninėse lenktynėse, komandos nusiteikimas ir preciziškas, atsakingas pasirengimas kiekvienam startui, kai valandų valandomis gludinamos pilotų pasikeitimo, padangų keitimo, kuro užpylimo procedūros. Kiekvienai trasai sureguliuojama bolido pakaba, parenkama transmisija, optimizuojamas bolido svorio balansas, sudaroma lenktynių strategiją atsižvelgiant į kuro suvartojimą, trasos būklę, oro sąlygas. „Juk kiekvienas papildomas kilometras ar valanda treniruotėse taupo sekundes ar jų dalis lenktynėse, todėl dėl to verta išlieti tiek prakaito“, – įsitikinęs „Energizer Racing“ atstovas R. Savickas, kuris sakė esąs labai dėkingas „Promo Events“ ne tik už puikiai organizuotas lenktynes, bet ir galimybę surinkti neįkainojamą informaciją apie lenktynines „Hankook“ padangas tiesiogiai iš šios kompanijos konsultantų, kurie visų lenktynių metu padėjo reguliuoti bolidą, nešykštėjo patarimų kaip maksimaliai išnaudoti padangų galimybes. Trečioji vieta A3000 klasėje atiteko „Autoverslo-Rolfo Ego Racing team“ komandai. „Subaru-Kautra Team“ paskutinės sezono lenktynės Estijoje lėmė pergalę A2000 klasėje, kur ši ekipa pranoko „Bunasta by Zaibelis motorsport“ ir „Sauda racing“ komandas. Eksperimentinių automobilių, X1, klasėje dvi komandos - „Gera dovana-Cargowin.eu“ ir „Qvick-VR Racing“, lenktynių Estijoje ir Palangoje nugalėtojos - surinko po 25 taškus. Pergalę šventė pirmoji, laimėjusi baigiamojo etapo lenktynes. „Gera dovana-Cargowin.eu“ sportininkai Egidijus Gutaravičius ir Martynas Čiuželis verti pagyrų, kai jie, dėl techninių problemų ilgai užsibuvę garažuose, artėjant lenktynių Estijoje finišui visgi išvairavo savąją „Lotus Elise“ ir nugalėjo X1 klasėje. Trečioji vieta šioje klasėje atiteko Kauno automobilininkų sporto klubo komandai. Dyzelinių automobilių D1 ir D2 klasėse varžėsi po tris komandas. Pirmojoje nugalėjo „Sparti reklama-PF Kekava racing team“ lenktynininkai Rimas Cesiulis, Almantas Sadauskas, Julius Skirmantas ir Donatas Kisielius, savo pergalę įtvirtinę Estijoje, o D2 klasės čempionų titulas atiteko „PGM technika Racing“ lenktynininkams. 