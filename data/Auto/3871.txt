„Galimybė transporto priemones gaminančioms ir importuojančioms įmonėms joms tenkančias pareigas deleguoti Autogamintojų ir importuotojų asociacijai leis efektyviau tvarkyti šalyje susidarančius eksploatuoti netinkančių transporto priemonių kiekius. Derėtų priminti, kad naudojimui nebetinkantys automobiliai ar kitos transporto priemonės yra priskiriami pavojingosioms atliekoms, todėl tinkamas jų sutvarkymas yra visos visuomenės interesas. Asociacija savo ruožtu atsakingai vykdys naujas jai priskirtas funkcijas“, – sako Autogamintojų ir importuotojų asociacijos direktorė Rita Zdanevičienė. Anot R. Zdanevičienės, Autogamintojų ir importuotojų asociacija ne tik organizuos eksploatuoti netinkamų transporto priemonių tvarkymą, bet ir aktyviai informuos transporto priemonių turėtojus apie galimybę ir būtinybę naudojimui netinkamas transporto priemones perduoti atliekų tvarkytojams, taip pat švies visuomenę apie netinkamo tokių atliekų tvarkymo žalą, galimybes jomis deramai atsikratyti. Valstybinės atliekų apskaitos duomenimis, eksploatuoti netinkamų transporto priemonių Lietuvoje kiekvienais metais daugėja. 2014 metais jos sudarė apie 31,9 tūkst. tonų atliekų. Tai yra beveik dvigubai daugiau nei 2010 metais, kuomet jos sudarė tik apie 16,4 tūkst. tonų. Lietuvos autoverslininkų asociacijos duomenys rodo, kad kasmet į Lietuvą yra įvežama nuo 300 tūkst. iki 460 tūkst. naudotų transporto priemonių, o net 30-40 proc. jų jau būna netinkamos eksploatuoti. Tokių atliekų įvežimui į šalį turi būti taikomos Europos Parlamento ir Tarybos reglamente nustatytos procedūros, tačiau labai dažnai šių reikalavimų nėra laikomasi. Dėl to šalyje susidaro dideli kiekiai naudojimui netinkamų transporto priemonių, kurios dažnai yra nesutvarkomos arba sutvarkomos netinkamai. Be to, dėl nepakankamos eksploatuoti netinkamų transporto priemonių tvarkymo kontrolės dideli kiekiai tokių atliekų šalyje yra surenkami ir apdorojami tą daryti teisės neturinčių tvarkytojų. Vadovaujantis ES teisės aktų reikalavimais, verslo įmonės ES šalyse gaminančios arba į jas importuojančios ir jose prekiaujančios automobiliais, privalo organizuoti ir finansuoti eksploatuoti nebetinkamų transporto priemonių tvarkymą bei informuoti visuomenę apie tokių atliekų keliamas grėsmes bei tinkamo atsikratymo jomis būdus ir galimybes. Autogamintojų ir importuotojų asociacija įsteigta 2016 metų vasarą ir tapo antrąją asociacija šalyje, turinčia teisę organizuoti pavojingųjų ir nepavojingųjų automobilinių atliekų tvarkymą. Asociacijos steigėjos – viena automobilius importuojanti bendrovė, viena automobilių filtrų gamintoja ir du automobilių dalių importuotojai. Iki šiol Autogamintojų ir importuotojų asociacija turėjo teisę organizuoti automobilinių baterijų ir akumuliatorių, oro, kuro, tepalo filtrų, padangų, amortizatorių ir alyvų atliekų tvarkymą vykdant jai atliekų tvarkymą pavedusių gamintojų ir importuotojų atliekų tvarkymo užduotis.