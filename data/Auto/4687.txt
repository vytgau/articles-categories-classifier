Bėda per techninę apžiūrą Įvairiais įlenkimais ir įbrėžimais randuotas automobilis atrodo nekaip. Be to, tai gali sutrukdyti įveikti techninės apžiūros (TA) barjerą. „Visų pirma, automobilis negražiai atrodo. Jei įlenkimas didesnis, automobilis neįveikia TA. Būna atvejų, kad atvažiuoja tiesiai iš TA su lapu, nes nepraleidžia vien tik dėl įlenkimų. Būna tokių dalykų. Be to, įlinkių vietoje kaupiasi purvas. Kad ir nuplauni automobilį, dėl pažeistos aerodinamikos purvas sėda būtent įlinkių vietose“, – DELFI teigia UAB „Meninis lyginimas“ serviso vadovas Povilas Mykolaitis. Automobilio gydymas Jei eilinis vairuotojas įbrėžimus skirsto į didelius ir mažus, tai specialistų pasaulyje kvalifikacija kiek kitokia. „Įbrėžimai skirstomi į tipus – sukūriniai, smulkūs, holograminiai, gilesni paraižymai. Visi tie dalykai turi savo gydymą. Jei įbrėžimas gilesnis, galimas dažų įtepimas. Tai galima padaryti, jei įbrėžimas smulkus. Jei įbrėžimas didesnis, įtepami dažai, džiovinama, atliekamas sušveitimas, tepame laką, vėl džioviname ir sušveičiame. Kitas žingsnis – poliravimas. Jei spalva yra be blizgučio, tai praktiškai nieko nesimatys. Jei dažai su blizgučiu, tai dažo sugulimas kiek skiriasi“, – pasakoja P. Mykolaitis. Tokio automobilio gydymo kaina siekia apie 50 eurų. Gali tekti keisti Jei nuspręsite nieko daryti ir palikti įbrėžimą, tai gali baigtis brangiu finišu. „Be abejonės – automobilių įlenkimai ir įbrėžimai baigiasi korozija. Šioje vietoje, jei mes kalbame apie dureles ir sparnus, tai pačioje pradžioje mums kainuotų tik sparno dažymas. O vėliau, kai korozija išplis, tai mums jau kainuos ir pačio sparno keitimą“, – kad problemos sprendimo geriau neatidėlioti, teigia Rimantas Kvederavičius, UAB „Moller Auto Keturi žiedai“ serviso vadovas.