Daugiausia apgadinimų – prie prekybos centrų „Praktika rodo, kad netyčiniai incidentai, per kuriuos apgadinami automobiliai, dažniausiai nutinka automobilių stovėjimo aikštelėse, esančiose prie prekybos ar verslo centrų didžiuosiuose miestuose. Šiose zonose kur kas didesnis judėjimas – prekybos centrų klientai automobilį pasistato vos keliolikai minučių ar kelioms valandoms, o apsipirkę nedelsiant išvyksta“, – sako „Compensa Vienna Insurance Group“ žalų departamento vadovas Mindaugas Balinskas. Pasak jo, dažniausiai automobiliai apgadinami dėl kitų vairuotojų ar keleivių neatidumo. Pavyzdžiui, kai stovėjimo aikštelėje atidarant automobilio dureles apgadinama greta stovinti transporto priemonė arba pravažiuojant pro automobilį apgadinami šoninio vaizdo veidrodėliai. „Tuo tarpu daugiabučių kiemuose daugiau pasitaiko tyčinių apgadinimų. Dažnai tokie incidentai įvyksta dėl nesutarimų tarp kaimynų ar tariamai ne vietoje pastatyto automobilio, o padaroma žala – kur kas didesnė. Skirtingais atvejais nuostoliai gali svyruoti nuo 20 iki beveik 10 tūkst. eurų, kuomet piktybiškai apgadinamas visas automobilis“, – sako M. Balinskas. Kaip elgtis apgadinus svetimą automobilį? Kaip rodo draudimo bendrovės sukaupta statistika, smulkūs automobilio apgadinimai sudaro beveik 30 proc. visų užregistruojamų automobilių žalų. Tiesa, net vos pastebimi įlenkimai ar įbrėžimai dažnam gali sukelti rūpesčių ir pakoreguoti planus. Pavyzdžiui, prireikus automobilio detalės dažymo, remontas gali užtrukti apie dvi dienas. „Papildomų rūpesčių atsiranda tiek informuojant policiją apie rastą apgadintą automobilį, tiek ir vėliau ieškant automobilių remonto įmonės. Siekdamos padėti sutaupyti laiko ir palengvinti procesą, vairuotojams, turintiems kasko draudimo sutartį, draudimo bendrovės rekomenduoja patikimas transporto priemonių remonto įmones“, – sako M. Balinskas. Ekspertas primena, kad netyčia įbrėžus ar įlenkus šalia pastatyto automobilio dureles arba padarius kitą žalą, būtina informuoti apgadintos transporto priemonės savininką. Jei jo nėra įvykio vietoje, apie incidentą reikia pranešti policijai. Apsidraudusiems kasko draudimu, taip pat rekomenduojama kuo skubiau susisiekti su draudimo bendrove – taip greičiau bus pradėtas žalos administravimo procesas.