Nebereiks gazuoti Buvo daug nepatenkintų, kai automobilių patikros metu dyzeliniai varikliai laisva eiga buvo sukami iki maksimalių apsukų norinti patikrinti išmetamųjų dujų sudėtį. Bent jau naujesnių modelių savininkams galvos dėl nebeturėtų skaudėti. OBD (On-board diagnostics) vadinamas sprendimas iš esmės yra automobilio kompiuterių gebėjimas be įsikišimo nustatyti ir pranešti savo diagnostinę informaciją. OBD suteikia prieigą prie įvairių transporto priemonės sistemų. Šiuo atveju TA planuojama pasinaudoti informacija apie išmetamąsias dujas. „Mes planuojame šiais metais pilnai įdiegti OBD išmetimo testo atlikimą. Tiesiog kai bus galimybė prisijungti prie automobilio specialiosios jungties ir pagal tam tikrą standartą nuskaityti parametrus, pagal juos galėsime spręsti apie išmetimo sistemos veikimą ir būklę. Tai susiję su tvarkinga išmetimo sistema ir su emisija“, – sako Audrius Glėbus, techninės apžiūros įmonių asociacijos „Transeksta“ direktoriaus pavaduotojas. Tiesa, šis pakeitimas aktualus tik tiems vairuotojams, kurie sėdi už apynaujų automobilių vairo. „Į šį patikros lauką daugiausiai patenka tie automobiliai, kurie pagaminti nuo 2015 metų ir vėliau. Ateityje tokių automobilių vis daugės ir patikra taps vis aktualesnė“, – teigė A. Glėbus. Dėmesys saugumo priemonėms Nors buvo pasigirdę kalbų, kad TA metu planuojama jungtis ir prie kitų automobilių sistemų, TA įmonių atstovai tai neigia. „Kol kas neplanuojame jungtis per valdymo bloką. Šiandien nelabai yra galimybės visiems automobiliams taikyti vienodus metodus. Nėra išdirbta technologija ir tarptautiniu mastu, nėra vieningų reikalavimų šių sistemų tikrinimui. Kiekvienas gamintojas turi savo technologijas ir šiai dienai vienodų galimybių patikrinti nėra. Manau, kad artimiausiu metu to nebus“, – sako Ramūnas Vėlavičius, bendrovės „Transporto studijos“ direktoriaus pavaduotojas. Tačiau vieną datą vairuotojai turėtų įsidėmėti – nuo gegužės 21-osios įsigalioja nauja techninių apžiūrų reglamento redakcija. „Tuomet naujovių bus nemažai. Įsigalioja nauji reikalavimai susiję su pakabinamais įtaisais. Kiek anksčiau jau atsirado šis reikalavimas, tačiau dabar didesnis dėmesys bus kreipiamas stabilumo kontrolėms. Ši patikra vyks ne jungiantis prie automobilio kompiuterio, o naudojantis automobilio prietaisais, rodmenimis. Taip pat vyks padangų slėgio kontrolės sistemų patikra. Didesnis dėmesys bus kreipiamas elektroninėms automobilio sistemoms“, – vardino R. Vėlavičius.