Vokietijos savaitraštis, necituojantis jokių šaltinių, pranešė, kad Kalifornijos oro išteklių tarnyba (California Air Resources Board, CARB) praėjusią vasarą aptiko tokią programinę įrangą „Audi“ automobiliuose su automatine transmisija. Nei minėtoji tarnyba, nei „Audi“ komentuoti šių pranešimų nesuskubo. Toks įtaisas taip pat buvo naudojamas dyzelinu ir benzinu varomuose automobiliuose Europoje. Šis įtaisas nebuvo toks pats, kaip programinė įranga, kuri išjungdavo išmetamų teršalų kontrolę, kad suklastotų NOx emisijos testus. „Volkswagen Group“ prisipažinimas, kad ji įdiegė programinę įrangą, siekiant suklastoti NOx testus daugiau nei 11 milijonų visame pasaulyje parduodamų dyzelinių automobilių, sukėlė didžiausią verslo krizę šio automobilių gamintojo istorijoje. „Audi“, kuri yra pagrindinė „Volkswagen Group“ pelno nešėja, taip pat pripažino, kad jos 3.0 litrų V6 dyzelinis variklis buvo aprūpintas NOx emisijos kontrolės programine įranga. „Bild am Sonntag“ teigia, kad CO2 klastojanti programinė įranga, kurią aptiko CARB, buvo įdiegta automobiliuose su automatine pavarų dėže su vidiniu kodiniu pavadinimu AL 55. Ši programinė įranga atpažindavo, ar sukiojamas automobilio vairas. Jeigu ne, kas reiškia tikėtinas laboratorinių bandymų sąlygas, programinė įranga įjungia pavarų perjungimo programą, kuri išskiria mažiau anglies dvideginio nei įprastomis važiavimo kelyje sąlygomis. Pasak Vokietijos savaitraščio, jeigu vairas kuria nors kryptimi pasukamas daugiau nei 15 laipsnių, programa išjungiama. Laikraščio teigimu, šie vasarą išaiškinti klastojimai buvo taikomi tokiems automobiliams kaip „Audi“ A6 ir A8 sedanai bei padidinto pravažumo Q5. „Audi“ liovėsi naudojusi šią programinę įrangą 2016 metų gegužę, prieš pat CARB aptinkant manipuliacijas senesniame modelyje. Pasak „Bild am Sonntag“, automobilių gamintojas laikinai nušalino kelis su šiuo klausimu susijusius inžinierius. Vokietijos savaitraštis teigia, kad „Audi“ atstovas spaudai atsisakė pateikti komentarą, minėdamas vykstančias derybas su JAV ir Kalifornijos reguliavimo tarnybomis dėl siūlomų automobilių su 3.0 litrų varikliu pataisymų.