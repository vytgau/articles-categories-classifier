321-uoju starto numeriu pažymėtas „Overdrive Hilux“ dvi naktis praleis uždarame, organizatorių parūpintos apsaugos saugomame, parke. Nors patikrinimus komandos gali atlikti dar visą penktadienio dieną, A. Juknevičiaus komanda nusprendė nepasilikti visko paskutinei dienai. „Šįkart viską praėjome su vėjeliu, bet kaip matom iš kolegų – gali būti ir nenumatytų smulkmenų, dėl kurių kartais ir visą dieną prarandi. Prie darbų plano visur sudėti pliusiukai, taigi nematėm tikslo laikyti automobilio dar parą – atidavėme ir keliausime švęsti gimtadienio“, – kaip visuomet su juokais A. Juknevičius kalbėjo apie planus paminėti taip pat Dakare 2009-ais startavusio Šarūno Palioko gimimo dieną. Penktadieni A. Juknevičiui, D. Vaičiuliui ir visai komandai dar reiks išklausyti organizatorių brifingus, kuriose kalbama apie techninius reikalavimus, taisyklės varžybų metu, galimus pavojus ir į ką atkreipti dėmesį visai komandai keliaujant po Peru, Boliviją ir Argentiną.