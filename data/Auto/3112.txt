Apsirūpinę šiuolaikinėmis navigacijos priemonėmis lietuviai su šeimomis ir draugais sukaria ne vieną tūkstantį kilometrų ir noriai keliauja po Europos valstybes. Vis tik Europos bendrovės „ERGO Insurance“ Lietuvoje Transporto priemonių žalų administravimo skyriaus vadovas Raimondas Bieliauskas sako, kad kelionės automobiliu privalumus neretai nubraukia ir atostogas gerokai aptemdo dideliems atstumams įveikti tinkamai neparuošta transporto priemonė. Prieš kelionę – techninė apžiūra „Tolima kelionė automobiliu išties gali būti daug įspūdžių suteikiančia patirtimi, tol kol jos neapkartina galimos techninės problemos. Jų dažniausiai kyla dėl automobilio galimybių pervertinimo ir neparuošimo laukiančiam iššūkiui – keliems tūkstančiams kilometrų kelio, neretai dar ir kepinant vasariškai Pietų Europos saulei. Atvejai, kai pagalbos kelyje draudimu pasirūpinę Lietuvos vairuotojai kreipiasi dėl užsienio keliuose kilusių problemų, išties yra vis dažnesni“, – sako R. Bieliauskas. Anot jo, planuojant tolimesnę kelionę automobiliu visuomet rekomenduotina atlikti profilaktinę apžiūrą servise ir esant būtinybei pašalinti aptiktus smulkius gedimus ar pakeisti pavojingai nusidėvėjusias detales. Be to, visuomet svarbu įsitikinti, kad variklio alyvos, aušinimo, stabdžių skysčių lygis automobilyje yra pakankamas dideliems atstumams. „Dažnai gyventojai prieš išsiruošdami į tolimą kelionę neatlieka net esminių automobilio techninės priežiūros veiksmų. Neretai manoma, kad, jeigu nekyla problemų automobiliu kasdien nuvažiuoti iki darbo, tai ta pačia transporto priemone be nesklandumų pavyks pasiekti ir Italijos ar Ispanijos kurortus. Vis tik vadovaujantis tokia logika, ilgam kelkraštyje įstrigti galima dar nepervažiavus net kaimyninės Lenkijos, iki išsvajoto kelionės tikslo likus ne vienam šimtui kilometrų“, – sako R. Bieliauskas. Užsienio keliuose įstringa net ir dėl menkų gedimų Pasak draudimo eksperto, kelionę nemenkai sutrukdyti gali net ir atrodytų tokia nesunkiai išsprendžiama problema kaip pasibaigęs aušinimo skystis. Nors jo, kaip ir daugelio kitokių automobiliui būtinų komponentų, dažniausiai galima įsigyti bet kurioje degalinėje, tačiau, kaip tyčia, tokios problemos kyla kur nors viduryje autostrados, šalia nesant nei degalinės, nei kitokios prekyvietės. Tokiu atveju tenka ieškoti pagalbos, jos sulaukti, o neretai už atitinkamų tarnybų paslaugas pakloti ir nemenką sumą pinigų. „Dėl šios priežasties ruošiantis į kelionę patartina ne tik įsitikinti, kad automobilyje yra pakankamai aušinimo ar stabdžių skysčio, alyvos, tačiau taip pat patikrinti padangų, stabdžių diskų, įvairių variklio dirželių ir grandinių būklę. Iškilus problemoms dėl pastarųjų, be serviso paslaugų užsienyje greičiausiai nepavyks apsieiti, o tai reiškia sugaištą atostogų laiką ir papildomas išlaidas, kurios, beje, gali būti labai nemažos. Vakarų valstybėse, tokiose kaip Vokietija ar Prancūzija, servisų paslaugos paprastai yra gerokai brangesnės nei Lietuvoje“, – pažymi R. Bieliauskas. Atsarginis ratas, priemonės jam pakeisti, taip pat atsarginės lemputės, gesintuvas, vaistinėlė, anot R. Bieliausko, važiuojant atostogauti automobilyje yra būtini. Anot draudikų atstovo, paprastai būna labai apmaudu, kai dėl pamirštų įrankių ar atsarginių komponentų net ir smulkus gedimas tampa didele kliūtimi keliauti toliau. Svarbu įvertinti gamtines sąlygas „Be visa ko, ruošiant automobilį kelionei svarbu atsižvelgti ir į tai, kokiuose kraštuose ir kokiomis oro sąlygomis bus keliaujama. Dažnai vairuotojai neįvertina to, kad vasariškus Pietų Europos karščius automobiliai pakelia gerokai sunkiau nei nuosaikesnes sąlygas Lietuvoje. Termometro stulpeliui laikantis virš trisdešimties laipsnių žymos, daug didesnė tikimybė perkaisti automobilio varikliui ar sugesti akumuliatoriui. Kelionės komfortui šiltuose kraštuose įtakos gali turėti ir neveikianti ar prastai veikianti salono kondicionavimo sistema, todėl prieš iškeliaujant verta patikrinti ir ją“, – sako R. Bieliauskas. Jis pažymi, kad važinėjant kalnuotais keliais su stačiomis įkalnėmis ir nuolydžiais, itin svarbūs yra patikimai veikiantys stabdžiai, kurie tokiomis važiavimo sąlygomis nusidėvi žymiai greičiau nei važinėjant lygiais keliais. Tuo metu Centrinę Europą ar Britanijos salyną vasarą dažnai užklumpančios liūtys lemia kokybiškų padangų ir stiklų valytuvų poreikį, todėl keliaujant po šiuos kraštus reikėtų didesnį dėmesį atkreipti į juos. Atsipalaiduoti prie vairo nedera net ir per atostogas „Galiausiai keliaujant atostogauti automobiliu labai svarbu tinkamai paruošti ne tik transporto priemonę, bet ir ilgai kelionei nuteikti save. Nors per atostogas paprastai norima atsipalaiduoti, tačiau tai leistina tik nesant prie vairo. Vairuojantys asmenys turėtų išlikti maksimaliai susikaupę, laikytis privalomo vairavimo ir poilsio režimo, įvertinti kiekvienoje valstybėje galiojančias eismo taisykles ir jų laikytis, išlikti budrūs ir imtis visų atsargumo priemonių“, – sako R. Bieliauskas. Draudimo ekspertas primena, kad, jei techninės automobilio problemos dažniausiai lemia sugaištą brangų atostogų laiką ir pareikalauja papildomų išlaidų, tai neatsargus vairavimas gali baigtis žymiai tragiškiau. Pernai vasaros mėnesiais Europos valstybėse „ERGO Insurance“ klientai pagalbos kelyje paslauga iš viso pasinaudojo 889 kartus. Iš viso pernai vasarą dėl Europos šalyse eismo įvykiuose patirtų žalų atlyginta daugiau nei 554 tūkst. eurų nuostolių.