Rekordinei kelionei buvo pasirinktas keturių varančiųjų ratų 2,2 litrų darbinio tūrio dyzelinio variklio 160 AG „Ford Ranger“ su mechanine greičių dėže. Norvegai šiuo pikapu apkeliavo beveik visą Europos šiaurinį regioną – kelionę pradėję Osle jie apvažiavo Švediją bei Suomiją ir sustojo netoli Kautokeino miestelio, esančio Norvegijos Laplandijos žemėse, gerokai į šiaurę už poliarinio rato ribų. „Kelionės sąlygos nebuvo idealios – vietomis teko vairuoti esant neigiamai oro temperatūrai ar rūkui naktį. Šie veiksniai kiek padidino degalų sąnaudas, tačiau įveikti tokį atstumą išnaudojus vos vieną pilną galingo keturiais ratais varomo automobilio degalų baką yra neįtikėtinas modernių „Ford Ranger“ technologijų ir kruopštaus pasiruošimo pasiekimas“, – sakė vienas iš naujojo pasaulio rekordo savininkų H. Borchgrevnikas. „Ford“ deklaruojamos šios komplektacijos „Ford Ranger“ degalų sąnaudos yra 6,5 l/100 km. Norvegai pasaulio rekordą pikapų kategorijoje pasiekė su mažesnėmis nei 5 l/100 km sąnaudomis. Išlaikyti tokias sąnaudas padėjo kruopščiai suplanuotas maršrutas ir nuolatinis dėmesys vairavimo stiliui. „Stengėmės sustoti kuo rečiau ir tik prieš nuokalnes. Tai padėjo sutaupyti didelį kiekį degalų, naudojamų akceleracijai. Be to, visuomet siekėme išlaikyti pastovų greitį, todėl prieš kelionę rinkomės kelią ne per miestus, kuriuose pilna sankryžų bei šviesoforų“, – teigė K. Wilthilas. Šis pasiekimas – ne pirmasis K. Wilthilo bei H. Borchgrevniko pasaulio rekordas. Praėjusiais metais ekonomiško vairavimo rekordą jie pasiekė sportinių automobilių kategorijoje, kai už 317 AG 2,3 litrų benzininį „EcoBoost“ variklį turinčio „Ford Mustang“ vairo vienu degalų bako užsipylimu įveikė 1249 kilometrus. Šiems norvegams priklauso ir rekordas standartinių automobilių kategorijoje – vairuodami „Ford Focus“ pilną degalų baką jie išnaudojo įveikę 1619 kilometrų.