„Policija „Velomaratono” metu imasi ypatingų saugumo priemonių. Vilniaus centre vienu metu susiburs tūkstančiai žmonių, todėl jos yra būtinos. Ypač atsižvelgiant į pastarojo meto išpuolius Vakarų Europoje. Pirmąsyk „Velomaratono” šventės metu bus sustiprintos antiteroristinės priemonės, saugančios nuo išpuolių automobiliais. Plačiau apie jas saugumo sumetimais pasakoti nereikia, tačiau galima garantuoti, kad šiuo požiūriu „Velomaratono” dalyviai ir svečiai bus saugūs”, - sakė Policijos departamento Komunikacijos skyriaus vedėjas Ramūnas Matonis. Pasak jo, svarbiausia, kad patys žmonės elgtųsi atsakingai tokio masto renginio metu, laikytųsi kelių eismo taisyklių, paisytų viešosios tvarkos. Pirmąsyk „Velomaratono” metu trasoje patruliuos ir Velopolicija su specialiais tam pritaikytais dviračiais. Juos organizatorių prašymu suprojektavo ir pagamino Lietuvos įmonė „Baltik Vairas”. Specialiai policijai sukurti dviračiai yra išskirtinės geometrijos, skirti universaliam važiavimui įvairia danga. Grandinės žvaigždės yra sustiprintos, sumontuoti diskiniai stabdžiai. Šviesos žibintai sumontuoti pagal Vakarų Europos valstybių standartus - kai dviratis sustoja, automatiškai įsižiebia ir galinis, ir priekinis žibintai. Drauge „Velomaratone“ patruliuos ir „velomedikai“, kuriems specialius dviračius taip pat parūpino „Baltik Vairas“. Rugpjūčio 20-ąją startuosiantis 8-asis „Velomaratonas“ žada dar daugiau pramogų dviračių sporto mylėtojams. Dviratininkų ir miesto svečių lauks pramogų miestelis, įvairios rungtys. Kaip visada prie starto linijos rikiuosis „Toyota Sport“ ir „ERGO mėgėjų“ važiavimų dviratininkai, mažieji „Sportland“ vaikų važiavimo dalyviai. Pirmąsyk vyks atskiri paspirtukų, riedlenčių ir riedučių važiavimai.