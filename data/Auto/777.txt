Standartinėje variklio užvedimo grandinėje – ne vienas komponentas. Svarbus akumuliatorius, spynelė, užvedimo valdymo blokas, generatorius, starteris. Tad rytą, kai automobilis tiesiog nebeužsiveda, sunku iš karto nustatyti gedimą. Visas variklių bėdas gerai žinantys specialistai pirmiausia primena, kad nuo tokių nemalonumų apsidrausite automobilį tikrindami profilaktiškai. „Pagrindinis automobilio paleidimo variklis yra akumuliatoriaus baterija, po to eina starteris, purkštukai, pakaitinimo žvakės ir pats variklio tikslumas, nusidėvėjimas. Viskas priklauso nuo to, kaip šie komponentai tiksliai dirba. Kartais reikia atlikti profilaktines patikras, pažiūrėti, kiek krauna generatorius, kokia yra akumuliatorių baterija. Su kiekvienu nusidėvėjusiu mazgu sugadiname kitus mazgus“, – sako Erikas Urbanovičius, „Megamesta“ autoserviso vadovas. Nors apie automobilius lietuviai nusimano ir dažnas bando savąjį remontuoti pats, galiausiai tenka pripažinti, kad vis tobulėjančios technologijos ir modernūs automobiliai mėgėjams mechanikams pasiduoda vis rečiau. Šiuolaikiniams automobiliams būtina speciali diagnostinė įranga, o rasti visas detales vien pradarius priekinį gaubtą – nebeįmanoma. Nepaisant to, viena dažniausių neveikiančio variklio priežasčių – puikiai pasiekiamas ir vairuotojams matomas akumuliatorius. „Dažniausiai būna oksidacija ant akumuliatoriaus gnybto arba jis „šlapiuoja“. Abu šie požymiai kažką reiškia. Specialistai iš karto supranta, kad vienu atveju vyksta perteklinis įkrovimas, todėl akumuliatorius garuoja. Kai atvažiuoja automobiliai ir būna kažkas blogai, matome oksidacijos požymius. Gnybtus vairuotojas gali nusivalyti pats – atjungęs gnybtą paimti metalinį šepetėlį ir nesmarkiai draskant nuvalyti, patepti specialiu tepalu, kuris skirtas akumuliatorių gnybtams, uždėti ir pakankamai priveržti. Ne per stipriai ir ne per silpnai – svarbiausia, kad gnybtas nejudėtų“, – sako Raimondas Kriaučiūnas, autoserviso „Autorealybė“ vadovas. Žinovai teigia, kad akumuliatoriaus baterijos tarnavimo laiką trumpiname patys. Deja, ne visada tai žinome. „Visi gyvename netoli savo darboviečių ir mūsų važiavimo atstumai būna labai trumpi. Per tą trumpą laiką akumuliatoriaus baterija, kuri užvedimo metu atiduoda energiją, nespėja tiek jos pagaminti. Mes visi mėgstame komfortą – užvedę automobilį įsijungiame muziką, langų šildymą, šviesas, ir visi šie energijos imtuvai pasiima energiją sau, o akumuliatoriaus baterijai jos nebelieka“, – aiškino E. Urbanovičius. Gedimai gali kartotis net seną akumuliatorių pakeitus nauju. Dažnai taip nutinka naujesniems automobiliams. Visgi, yra tam tikrų požymių, kuriuos pastebėję konkrečiai žinosite – akumuliatorius ar kuri kita užvedimo grandinės dalis kalta dėl to, kad automobilis neužsiveda. „Jūs užvedinėjate ir kažkurią akimirką užvedimo procesas nutrūksta. Lyg starteris sukasi, bet neužvedate. Tada žinome, kad bėda yra starterio pavaroje ir ji gali pasireikšti tik tam tikromis sąlygomis, pavyzdžiui, kai šalta ar kai užvedate daug kartų. Kalbant apie žvakes, požymiai panašūs – sunkiai užsiveda; jaučiamas benzino kvapas, kai automobilis neužsiveda. Vadinasi, kažkas yra su užvedimo sistema“, – teigė R. Kriaučiūnas. Išskirdamas dyzelinius variklius, R. Kriaučiūnas primena ir kaitinimo žvakių problemas. „Jei neveiks pakaitinimo žvakės, dyzelinio variklio neužvesime, ypač jei yra 10–15 laipsnių šalčio“, – kalbėjo R. Kriaučiūnas. Dar viena nemaža, tačiau sunkiai pastebima bėda – rūdys ant starterio. Neužsivesti variklis gali ir dėl susidėvėjusio generatoriaus diržo. Jį patikrinti ir spėti laiku pasikeisti – nesudėtinga, tereikia žinoti kelis dalykus. R. Kriaučiūnas rekomenduoja atkreipti dėmesį į užrašus ant generatoriaus diržo. Jie turi matytis. Jei užrašai nusitrynę, tai – pirmas požymis, kad laikas jį keisti. Tačiau jei tokiais patarimais nepasinaudojate laiku ir jau turite nebeužsivedantį automobilį, nesiimkite neapgalvotų veiksmų. Protingiausia iš karto paskambinti ir apie bėdą papasakoti autoserviso specialistams. Nederėtų persistengti ir desperatiškai bandant užvesti automobilį. Perlenkę lazdą, sugadinsite starterį. Neretai bandoma užvesti automobilį stumiant arba velkant. Tokius metodus įprasta naudoti turint automobilius su benzininiu varikliu ir mechanine pavarų dėže, tačiau kartais suveikia ir su modeliais, turinčiais automatines pavaras. Visgi, taip bandydami užvesti transporto priemonę, rizikuojate sulaužyti pavarų dėžę. E. Urbanovičius pataria apskritai užmiršti tokį užvedimo būdą – per daug rizikinga. Ir, žinoma, pats populiariausias akumuliatoriaus gaivinimo būdas – prijungti jį prie kito užvesto automobilio akumuliatoriaus. Deja, šis būdas irgi pavojingas. Turite būti tikri, kad tam naudojate tinkamus laidus. „Pasitaikydavo, kad žmonės sumaišo gnybtus. Dažniausiai sugenda to automobilio, kuris nori padėti, generatorius. Pas mus pardavinėjami labai blogos kokybės gnybtai ir, o tai dažnai pažeidžia variklio kompiuterį. Tuomet būna labai brangus remontas“, – aiškina R. Kriaučiūnas. Žinovai atsargiai vertina kone visus dažnam vairuotojui įprastus neveikiančio variklio gelbėjimo būdus. Pasak jų, dažnai savarankiškai užvesti automobilį skubančio vairuotojo pastangos galiausiai atsieina nemenkus pinigus, mat tenka kreiptis dėl rimto remonto. Taigi, kad neatsirastų nenumatytų išlaidų ir nereikėtų suktis iš padėties, kai automobilis staiga neberodo gyvybės ženklų, planuokite profilaktines automobilio apžiūras.