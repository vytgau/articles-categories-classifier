Kauno „Melga“ serviso direktorius Ginas Maksevičius ir servisų tinklo „Flix-Auto“ Kauno padalinio vadovas Vytautas Paškauskas išskiria svarbiausias problemas, dėl kurių važiuojant automobiliu yra girdimi įvairūs pašaliniai garsai. Ratų guoliai ir padangos „Važiuojant girdimas ūžimas gali reikšti, kad yra nusidėvėjęs guolis arba subyrėjusi kažkuri jo dalis, tačiau tas pats ūžimas gali būti ir dėl kitos priežasties – problemos padangose. Girdėdami ūžimą, žmonės dažnai galvoja, kad tai guolio problemos ir atvirkščiai“, – DELFI pasakojo G. Maksevičius. Pasak specialisto, guolio ūžimas geriausiai yra identifikuojamas posūkiuose: jei darant posūkį guolis apsikrauna labiau, tada greičiausiai garsas bus didesnis nei įprastai. Pasukus vairą į kairę ir girdint didėjantį ūžimą reiškia, kad problema yra su dešiniuoju guoliu, o pasukus į dešinę – kairiuoju. „Tas pats gali būti ir su granatomis. Sukant vairą, darant posūkius stiprėja traškėjimas, bet tai dažniausiai būna senesnėse mašinose, nebent yra suplyšusi ar nesutepta guma“, – pastebi pašnekovas. „Nusidėvėjus guoliams, automobilis gali prarasti stabilumą kelyje, taip pat jį gali tapti sunkiau valdyti, o ir padangos pradės dėvėtis netolygiai. Blogiausiu atveju, subyrėjus guoliui, gali išnirti automobilio ratas“, – sako G. Maksevičius. Anot V. Paškausko, problemas, susijusias su padangomis išduoda panašus ūžimas ir vibracija, o ypatingai šie simptomai išryškėja važiuojant didesniu greičiu. „Pajutus tokius garsus reikėtų apžiūrėti padangas, įsitikinti, ar nėra nusidėvėjęs protektorius, ar yra pakankamai oro ir jos jo neleidžia, o taip pat, ar nesimato „guzų“ ar įplyšimų“, – pataria specialistas. Variklio dirželis ir stabdžių trinkelės Dažniausiai girdimas šaižus cypimas iš variklio skyriaus gali reikšti, kad netinkamai dirba generatoriaus diržas. To priežastys, pasak G. Maksevičiaus, gali būti problemų su vadinamais generatoriaus dirželio įtempėjais arba yra atsilaisvinęs pats dirželis, todėl užvedant automobilį yra girdimas cypimas. „Labai dažnai cypimas yra girdimas dar esant šaltam varikliui, nes vėliau jam ir kitoms detalėms įšilus, garsas gali pradingti, tačiau problema – ne. Išgirdus tokį garsą, pirmiausia reikėtų patikrinti dirželį ir jei yra matomi pažeidimai, kuo skubiau jį pakeisti, nes suaižėjęs dirželis gali pridaryti daug rimtesnių problemų varikliui“, – aiškina ekspertas. „Taip pat cypimą, tik jau sklindantį iš ratų, gali sukelti ir nusidėvėjusios stabdžių kaladėlės. Dažniausiai garsą sukelia speciali plokštelė, kuri įspėja, kad laikas keisti kaladėles, nes važiuojant ilgiau ir nudėvėjus ją pačią – pradės trintis metalas. Tačiau naujesnėse mašinose yra specialūs davikliai, kurie vairuotoją įspėja apie kaladėlių nusidėvėjimą prietaisų skydelyje“, – sako G. Maksevičius. Duslintuvas ir amortizatoriai „Girdimas duslesnis garsas iš galo gali reikšti prakiurusį duslintuvą kažkur ties automobilio viduriu, tačiau jei garsas yra stipresnis, skylė atsirado išmetamojo vamzdžio gale“, – šio triukšmo šaltinio specifiką aiškina G. Maksevičius. Pasak V. Paškausko, važiuojant nelygia kelio danga ir girdint bildėjimą, galima identifikuoti, kad kilo problemų su automobilio amortizatoriais. „Net ir važiuojant tiesiu keliu automobilis pradeda linguoti, jaučiamas kiekvienas, net ir mažiausias kelio nelygumas, o taip pat tampa sunkiau manevruoti bei pailgėja stabdymo kelias. Tačiau ne tik suprastėja komfortas, bet ir ilgainiui, nepaisant amortizatorių gedimo, yra pažeidžiamas automobilio kėbulas“, – pasakoja specialistas. Geriau pasirodyti neišmanėliu, nei po to gailėtis G. Maksevičius prisimena istoriją, kuri iš pažiūros gali pasirodyti komiška, tačiau iš tikrųjų parodo žmogaus atsakingumą. „Turėjome situaciją, kai į servisą atvažiavo moteris ir skundėsi, kad kažkas automobilyje bilda. Ilgai ieškojome ir jokio gedimo neaptikome, tačiau bagažinėje radome mineralinio butelį. Tai, atrodo, situacija gal ir juokinga, bet labai gerai, kad žmogus vos tik išgirdo kažkokį pašalinį garsą, iškart kreipėsi pas specialistus, nes kitą kartą galėjo būti ne vandens butelis, o rimta problema“, – sako ekspertas. Specialistai sutaria, kad bent kelis kartus per metus reikėtų pasitikrinti savo automobilį, pavyzdžiui keičiant padangas, ar atliekant kitus remonto darbus. „Visais atvejais, be išimties, rekomenduojama apsilankyti servise, nes net ir menkiausias garsas gali turėti rimtų pasekmių. Vairuotojui gali atrodyti menkniekis, o iš tikrųjų – rimta problema. Buvo atvejis, kai į autoservisą atvežto automobilio savininkė pasakojo, kad šarnyras smarkiai klibėjo ir išvažiuojant iš kiemo iškrito ratas, o visas automobilis nukrito ant dugno...“ – prisiminė V. Paškauskas.