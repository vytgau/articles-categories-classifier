„Kopose buvo sunkiausia. Daug motociklų buvo strigę. Pats buvau įstrigęs. Kėliausi motociklą kopose, buvo labai sunku. Visus punktus paėmiau. Baudos negavau. Bet labai gražūs vaizdai, labai gražūs“, – nors ir pavargęs po ketvirtojo etapo finišo nepamiršo paminėti gražaus Peru kraštovaizdžio B. Bardauskas. Žurnalisto paklaustas, ar labiausiai patiko vandenyno vaizdai, B. Bardauskas patikslino, kad gražiausios visgi yra kopos. „Labai gražios kopos. Galėčiau mėnesį laiko važinėti, jei nereikėtų kitur važiuot“, – su šypsena kalbėjo B. Bardauskas. Iš jo veido matyti, kad sportininkas šiame etape tikrai turėjo pademonstruoti visą meistriškumą, kad baigtų ketvirtąjį Dakaro etapą. Paklaustas apie fesh-fesh reiškinį (taip pavadintos labai smulkios dulkių smiltelių sankaupos, nusėdančios kopų žemumose), B. Bardauskas buvo lakoniškas ir atsakė, kad reikia tiesiog dirbti. Etape nesėkmės lydėjo net lyderius. Iš Dakaro ralio pasitraukė praėjusių metų motociklų klasės nugalėtojas, britas Sam Sunderland‘as. Lyderiui atsinaujino nugaros skausmai. Dar prieš šį etapą per tris pirmas dienas nubyrėjo apie 15 proc. motociklininkų. Statistika rodo, kad Dakaro finišo nepasiekia nuo 30 iki 50 proc. jį pradėjusių motociklininkų. Jei taip ir klostysis toliau ketvirtasis etapas, B. Bardauskas turėtų gerokai pakilti aukštyn. Prieš ketvirtąjį etapą B. Bardauskas bendroje įskaitoje klasifikavosi 108-oje pozicijoje