2015 metais „Volkswagen“ pripažino, kad maždaug 11 mln. visame pasaulyje parduotų automobilių įrengė vadinamuosius išderinimo įtaisus, kurie, atliekant laboratorinius tyrimus, klastojo transporto priemonių taršos rodiklius, tuo tarpu realiomis vairavimo sąlygomis jų išmetamas kenksmingo azoto oksido kiekis iki 40 kartų viršydavo leistiną lygį. „Volkswagen“ atšaukė šiuos automobilius, tačiau AAA pareiškė, kad vietos transporto priemonių bandymai, kurie jos užsakymu buvo atlikti prieš automobilių remontą ir po jo, parodė, kad realiomis vairavimo sąlygomis jie ir toliau neatitinka reikalavimų. „Atlikus išmetamųjų dujų analizę... nustatyta, kad atitinkama „Volkswagen“ dyzelinė transporto priemonė po atšaukimo sunaudoja iki 14 proc. daugiau dyzelino, o jos išmetamas kenksmingų teršalų kiekis tebėra daugiau kaip 400 proc. didesnis, palyginti su lygiais, kurie buvo nustatyti atliekant laboratorinius tyrimus“, – pareiškė AAA. Išmetamas teršalų kiekis buvo mažesnis negu prieš remontą, tačiau viršijo Australijoje leidžiamas ribas, pažymėjo asociacija, kuri tyrimus atliko bendradarbiaudama su Tarptautine automobilių federacija (FIA). „Volkswagen“ pirmadienį nesutiko su tokiomis išvadomis ir pareiškė, kad atnaujintą programinę įrangą patvirtino Vokietijos federalinė automobilių transporto tarnyba (KBA), o sutaisytos transporto priemonės „ir toliau atitinka Europos bei Australijos reikalavimus dėl išmetamųjų teršalų“. Įmonės atstovas spaudai agentūrai AFP pareiškė, kad Vokietijos, Austrijos ir Šveicarijos automobilininkų organizacijos atliko atnaujintų transporto priemonių tyrimus ir taip pat nustatė, kad „jos ir toliau veikia, kaip tikėtasi“. Pasak Vokietijos automobilių gamybos milžinės, Australijoje buvo sutaisyta apie 42 tūkst. „Volkswagen“ automobilių, o visame pasaulyje – daugiau kaip 6 milijonai. Su šiuo skandalu susijusioms baudoms, susitarimams ir kompensacijoms „Volkswagen“ jau išleido daugiau kaip 25 mlrd. eurų.