Dažniausi avarijų palydovai – adrenalinas ir neapdairumas „Nors į trečią dešimtį įkopę vyrai turi jau ne vienerių metų vairavimo patirtį, visgi keliuose jų elgesį neretai lemia adrenalinas ar noras būti pirmesniu. Tai akivaizdu vertinant priežastis, dažniausiai sukeliančias nelaimingus atsitikimus keliuose – rikiavimąsi į kitą eismo juostą ar sustojant prieš perėją. Deja, neapdairumas ar neatsargumas rikiuojasi antroje eilėje pagal tai, koks elgesys dažniausiai lemia eismo įvykius – tai išvažiavimas iš šalutinio kelio, važiavimas atbuline eiga ar važiavimas žiedinėse sankryžose“, – teigia Europos bendrovės „ERGO Insurance“ Lietuvoje Transporto priemonių žalų administravimo skyriaus vadovas Raimondas Bieliauskas. 31-35 metų amžiaus grupės vyrai sukelia beveik tiek pat avarijų kiek jaunesnėje (26-30 metų) amžiaus kategorijoje – draudikai šįmet per septynis mėnesius užfiksavo 575 į ketvirtą dešimtį įžengusių vairuotojų vyrų sukeltų avarijų. R. Bieliauskas priduria, jog, vertinant draudimo įvykių statistiką, belieka prisiminti auksinę saugaus elgesio keliuose taisyklę – neskubėti ir tinkamai įvertinti visas aplinkybes. „Mūsų ilgametė patirtis rodo, jog vairuotojai, bent kartą patyrę eismo įvykį, tampa atsargesni ir atidesni. Neatsitiktinai stabilesniu ir saugesniu vairavimo stiliumi pasižymi vyresni, daugiau vairavimo patirties sukaupę vairuotojai“, – sako bendrovės atstovas. Nuo 36 metų amžiaus vyrai vairuoja saugiau Draudimo bendrovės duomenimis, kritinė vyrų amžiaus riba, kai stipriai sumažėja jų sukeliamų eismo įvykių, yra 36 metai. 36-40 metų amžiaus grupės vairuotojai padarė 400 – dviem šimtais mažiau – eismo įvykių nei dešimtmečiu jaunesnės amžiaus grupės atstovai. 51-55 ir 56-60 metų amžiaus kategorijos vairuotojai vyrai padaro vidutiniškai po 300 avarijų. „Ne vienerius metus pastebime, jog vairuojančiųjų vyrų elgesys kelyje keičiasi nuo ketvirtos dešimties. Nuo šios amžiaus ribos vyrų sukeliamų eismo įvykių stipriai mažėja – penkiasdešimtmečiai ir šešiasdešimtmečiai avarines situacijas sudaro dvigubai rečiau nei trisdešimtmečiai“, – pasakoja R. Bieliauskas. Anot jo, rizika tarp vairuojančiųjų vyrų vėl išauga tarp vyresnių nei 65 metų vairuotojų, kurie per šiuos metus sukėlė 465 avarijas. Moterys dvigubai rečiau sukelia avarines situacijas Vertinant vairuojančiųjų moterų statistiką, pastebima panaši tendencija – 36 metų ir vyresnės moterys keliuose sukelia mažiau avarijų nei jaunesnės. Tiesa, itin nedaug eismo įvykių nutinka pačiai jauniausiai – iki 25 metų – vairuojančiųjų moterų amžiaus kategorijoje. „Žinoma, tai lemia, jog dauguma moterų pradeda vairuoti vėliau nei vyrai. Visgi mūsų šių metų duomenys paneigia įsisenėjusį mitą, jog moterys yra prastesnės vairuotojos. Priešingai, nuo šių metų sausio iki liepos pabaigos avarijos dėl vairuojančiųjų moterų kaltės įvyko dvigubai rečiau nei dėl vairuotojų vyrų. Tad pagal draudžiamųjų įvykių skaičių galima drąsiai teigti, jog moterys vairuoja saugiau“, – komentuoja R. Bieliauskas. Daugiausiai eismo įvykių patiria 31-35 metų vairuotojos, nors jų sukeliamų nelaimingų įvykių statistika tesiekia apie 360 eismo įvykių – pusantro karto mažiau nei tos pačios amžiaus kategorijos vairuojančių vyrų. „Statistiškai mažiausiai rizikinga yra į septintą dešimtį įkopusių vairuojančių moterų kategorija, visgi šiuo atveju nepakanka remtis vien tik statistika. Vyresniame amžiuje moterys vairuoja gerokai rečiau, tad drįsčiau teigti, jog saugiausiai keliuose elgiasi penkiasdešimtmetės vairuotojos“, – sako draudimo bendrovės atstovas. 51-55 ir 56-60 metų amžiaus vairuojančios moterys pateko į vidutiniškai 140 avarines situacijas – daugiau nei dvigubai rečiau nei tos pačios amžiaus kategorijos vairuotojai vyrai.