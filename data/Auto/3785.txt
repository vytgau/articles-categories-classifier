Pranešime žiniasklaidai rašoma, kad šiais metais Baltijos šalyse pirmą kartą pradedamas rengti tarptautinės žiedinių lenktynių klasės TCR čempionatas, pavadintas „TCR Baltic“. Planuojama, kad šios serijos lenktynėse Baltijos šalyse pamatysime 4-5 šioje klasėje važiuosiančius automobilius. Nors skaičius ir neatrodo įspūdingas, tai būtų stiprus visai naujo čempionato startas. Šiuo metu TCR klasės automobilius turi paruošę net 10 automobilių gamintojų, dar trys turės tokius automobilius artimiausiu metu. TCR automobiliai – panašaus pajėgumo, ginkluoti apie 330 arklio galių turinčiais varikliais. Taigi, šioje klasėje dalyvaujantys lenktynininkai lenktyniaus panašia technika ir turės puikias galimybes demonstruoti savo įgūdžius: būtent pastarieji turės didžiausią įtaką siekiant išsiaiškinti greičiausius. Baltijos regiono nugalėtojai turės puikią galimybę lenktyniauti su Europos greičiausiais ir pretenduoti ne tik į pirmąją vietą: taurės nugalėtojas laimės automobilį. Pirmasis Baltijos šalių lenktynių etapas – paskutinį balandžio savaitgalį. 2017 metų sezonas startuos Rygoje, Bikerniekų trasoje. Kaip teigia organizatoriai, pirmąjį kartą Latvijos trasoje bus galima išvysti „Porsche Carrera GT3“, „V8 Thundercars“ serijų dalyvius iš Suomijos, dalyvausiančius NEZ (North European Zone) čempionate. Kartu su pastaraisiais įvyks ir „NEZ Legendų“ čempionato pirmasis etapas, paprastai sutraukiantis ne tik gausų dalyvių skaičių iš visos Europos. Per paskutinius kelis sezonus, ši lenktynių serija subūrė ir ilgą gerbėjų sąrašą bei pritraukė puikiai žinomų lenktynininkų. Tris dienas trunkančio lenktynių festivalio „DeWalt Grand Prix 2017“ metu, įvyks ir pirmasis BaTCC (Baltijos šalių trumpųjų nuotolių) ir „BEC 4 h“ (Baltijos šalių „endurance“) čempionatų etapas. 2017 metų Baltijos šalių žiedinių lenktynių kalendorius: 1 etapas: Balandžio 28-30d. Latvija, „Bikernieki“ trasa (BaTCC, BEC4H, NEZ, TCR Trophy, Dzintara Aplis įskaitos); 2 etapas: Gegužės 27-28 d., Estija, „Auto24Ring“ trasa (BaTCC, BEC4H, Dzintara Aplis įskaitos); 3 etapas: Liepos 19-22 d., Palanga, laikinoji trasa („ENEOS 1006KM RACE“, BEC4H, TCR Trophy įskaitos); 4 etapas: Rugpjūčio 18-20 d., Latvija, „Bikernieki“ trasa (BaTCC, BEC4H, TCR Trophy, Dzintara Aplis įskaitos); 5 etapas: Rugsėjo 23-24 d., Estija, „Auto24Ring“ trasa (BaTCC, BEC4H, TCR Trophy, Dzintara Aplis įskaitos).