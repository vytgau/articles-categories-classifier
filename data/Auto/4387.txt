318-a varžybose dalyvaujančių technikos vienetų – visureigių, motociklų, keturračių ir sunkvežimių – vienas po kito mėgavosi didžiulės gerbėjų minios dėmesiu ir plojimais. Jau 8-ąjį Dakaro ralio starto podiumą į savo sąrašą įsirašęs A. Juknevičius ceremonijai didelės reikšmės nesuteikė, tuo tarpu D. Vaičiuliui tai – nauja, įdomi patirtis. „Visos mintys apie pirmuosius 39-is kilometrus rytojaus ryte (pirmadienio popietę Lietuvos laiku – red.), o ceremonija – tiesiog vienas iš tų formalumų, kuriuos reikia padaryti. Dabar jau prasidės tai, ko mes ir visi tautiečiai laukėme visus metus. Tikiuosi, kad padovanosim Lietuvai daug įsimintinų akimirkų“, – po starto podiumo teigė „CRAFT Bearings“ komandos lenktynininkas A. Juknevičius.  Simbolinio, 39-ių kilometrų ilgio, Dakaro ralio prologas bus techniškas ir pavojingas, prognozuojama, kad jau čia lyderiai turėtų pradėti kovą dėl sekundžių. A. Juknevičiaus ir D. Vaičiulio ekipažas startuos iš 28-osios startinės pozicijos. Pirmojo etapo startas bus duotas nuo 14 val. Lietuvos laiku.