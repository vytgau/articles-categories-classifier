Anot B. Lutzo, mums pažįstamos išvaizdos automobilius pakeis „standartizuoti autonomiški moduliai“, kurie priklausys tokioms transporto bendrovėms kaip „Uber“ ir „Lyft“. B. Lutzas mašinas palygino su arkliais, kurie ilgą laiką žmogui buvo pagrindinė transporto priemonė. Anot buvusio GM viceprezidento, dabar atėjo metas automobilių gamintojams leistis į kardinalių pokyčių kelią. Priešingu atveju jau po 15-20 metų jie taps praeitimi. Per tą laikotarpį, anot B. Lutzo, išnyks dauguma automobilių gamintojų. Eksploatuoti automobilius, kuriuose nebus autonomiško važiavimo funkcijos, bus draudžiama įstatymais. Tai reiškia, kad praktiškai neliks sportinių automobilių paklausos. Tokie automobiliai liks „elito žaisliukais“, nes jais važinėtis bus galima tik privačių klubų teritorijose arba lenktynių trasose. 2012 metais panašią išvadą padarė ekspertai iš Tarptautinio elektrotechnikos ir radioelektronikos inžinierių instituto. Anot jų, 2040 metais dauguma automobilių, riedančių keliuose, bus savarankiški. Radikalių infrastruktūros permainų tokie pokyčiai nepareikalaus, nes tokios transporto priemonės važinės specialiai joms skirtomis juostomis.