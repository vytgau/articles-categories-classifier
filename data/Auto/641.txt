„Siekiame patenkinti augančio klientų rato poreikius, todėl reguliariai pildome parką naujais automobiliais. Mums taip pat svarbu suteikti kuo platesnę patirčių gamą ir užtikrinti, kad automobiliai tiktų įvairiems gyvenimo atvejams. „Mini“ Lietuvoje turi palyginti nedaug vairuotojų, bet gerbėjų, kuriems imponuoja šie automobiliai, yra tikrai nemažai. Nuolatos gauname žmonių atsiliepimų, kad tai įdomūs, patrauklūs, „kitokie“ automobiliai, kuriuos labai smagu vairuoti“, – sakė „CityBee“ vadovas Lukas Yla. Jo teigimu, „Mini One“ tapo vieni mėgstamiausių „CityBee“ bendruomenėje. Juos žmonės, anot pašnekovo, dažnai renkasi ilgesnėms kelionėms. Pavyzdžiui, kai tenka važiuoti atkarpą tarp Vilniaus ir Kauno ar traukti į pajūrį. 20 penkiadurių „Mini One“, pasižyminčių lengvu bei smagiu valdymu ir ekonomišku varikliu, išriedėjo į Vilniaus, o dar 10 – į Kauno gatves. Tiesa, bėgant laikui šios proporcijos, greičiausiai, pasikeis. Pasak „CityBee“ vadovo L. Ylos, prieinamų automobilių skaičius atskiruose miestuose nuolatos kinta, nes žmonės dažnai keliauja iš vieno miesto į kitą ir taip suformuoja organišką „CityBee“ automobilių pasiskirstymą. „Automobilių proporcijos miestuose pastebimai ima kisti prasidėjus šiltajam metų laikui. Tada padaugėja kelionių į Klaipėdą ir Palangą. Šaltuoju metų laiku „CityBee“ automobiliai dažniau rieda miestų gatvėmis ar tarp laikinosios sostinės ir Vilniaus“, – patikslino L. Yla. Primename, kad anksčiau „CityBee“ pranešė, jog per šiuos metus jų automobilių parkas bus išplėstas iki 750 transporto priemonių. Automobilių dalijimosi operatoriaus klientams siūlomų automobilių gretas netrukus papildys šimtai „Volkswagen Golf“ ir „Polo“ bei hibridų „Toyota Auris“ ir „Yaris“. Iš viso „CityBee“ šiuo metu valdo 520 automobilių, savo paslaugas siūlo Vilniaus, Kauno, Klaipėdos, Palangos, Neringos ir Gargždų gyventojams.