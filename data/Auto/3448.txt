„Google“ vystytas savavaldžių automobilių projektas, dabar vadinamas „Waymo“, arbitražo teisme iš buvusio savo darbuotojo Anthony Levandowski reikalauja kompensacijos už tai, kad jis esą pažeidė sutarties sąlygas įdarbindamas savų žmonių pas konkurentų bendrovę „Otto“, o pats iš „Google“ gavęs 120 mln. dolerių skatinamųjų priedų. „Waymo“ ir dabartinis A. Lewandowski darbdavys „Uber Technologies Inc.“ dėl savavaldžių automobilių technologijų nuolat varsto teismų duris. Dabar „Uber“ bando įtikinti teismą, kad vasario mėnesio „Waymo“ byla turėtų būti sprendžiama arbitražo keliu. „Waymo“ jau seniau ėmėsi arbitražo veiksmų prieš A. Lewandowski. „Google“ savavaldžių automobilių projektas iš pradžių kompensacijų schemą konstravo siekdamas įsteigti specialias pinigines premijas robotikos inžinieriams, dirbantiems su šia ateities technologija. Projektui progresuojant ir virstant potencialiu verslu, galinčiu aukštyn kojomis apversti transporto sąvoką, keliems komandos senbuviams buvo išmokėtos didelės premijos, skelbia „Bloomberg News“. Tiek „Uber“, tiek „Waymo“ atstovai situaciją komentuoti atsisakė. Su žurnalistais bendrauti nepanoro ir A. Lewandowski.