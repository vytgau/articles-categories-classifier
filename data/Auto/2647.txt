Australijos keliuose netikėtai išbėgdamos į kelią, kengūros dažnai provokuoja eismo įvykius — kasmet įvyksta daugiau nei 16 tūkstančių automobilių ir šių gyvūnų susidūrimų. „Volvo“ kompanijos serijiniuose automobiliuose jau yra didelių gyvūnų aptikimo („Large Animal Detection“) sistema, tačiau ji veikia tik su stambiais gyvūnais, pavyzdžiui, briedžiais ar karvėmis — jie juda lėčiau ir nuspėjamiau nei kengūros. 2015 metais kompanija pradėjo kurti susidūrimų su kengūromis išvengimo sistemą. Kuriant ir bandant sistemą, paaiškėjo, kad ji gali neteisingai nustatyti atstumą iki kengūros, nes šie gyvūnai juda šuoliais. Teisingo atstumo iki potencialiai pavojingo objekto nustatymas kritiškai svarbus automatinei stabdymo sistemai, kuri pagal kengūros judėjimo trajektoriją turi nuspręsti, ar yra susidūrimo pavojus. „Volvo“ atstovas paaiškino problemą: automobilis atskaitos tašku laiko kengūros kontakto su žeme tašką, todėl, kai kengūra nesiekia žemės, mašininio regėjimo sistema kartais nusprendžia, kad gyvūnas yra toliau, nei iš tiesų. Nusileidusi ant žemės kengūra „atsiduria“ arčiau, ir automobilis negali nustatyti, koks tikrasis atstumas iki objekto. Verta pažymėti, kad kalbama apie savivaldžių automobilių programinės įrangos testavimą, tačiau susidūrimo su kengūromis išvengimas aktualus ir įprastiems serijiniams automobiliams. Manytina, kad po bandymų, susidūrimo su kengūromis išvengimo technologija taps „Large Animal Detection“ dalimi.