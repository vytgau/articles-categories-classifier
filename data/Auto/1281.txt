„Supervisureigiu“ vadinamas „Lamborghini Urus“ pirmadienį buvo pristatytas kompanijos istoriniuose namuose netoli Bolonijos. Šis automobilis gali išvystyti šimto kilometrų per valandą greitį per 3,6 sekundes. Jo maksimalus greitis – 305 kilometrai per valandą, sakė „Volkswagen“ grupei priklausančios bendrovės „Lamborghini“ atstovai. Europoje 171 tūkst. 500 eurų, neskaičiuojant mokesčių kainuosiančio „Lamborghini Urus“ gamyba buvo „iššūkis kiekviename lygyje“, sakė kompanijos vadovas Stefano Domenicali.  650 arklio galių dviejų turbinų V8 variklį turintis „Lamborghini Urus“ yra tai, ko keliuose vairuotojai dar nematė, sakė kompanijos projektavimo skyriaus vadovas Mitja Borkertas. Jo teigimu, šį modelį įkvėpė kompanijos pirmasis mėginimas įžengti į visureigių rinką – modelis LM002 (dar vadintas „Lamborghini“ sunkvežimiu) bei kampuotas aštuntojo-devintojo dešimtmečių sportinio automobilio modelis „Countach“. Naujasis visureigis „leis važiuoti bet kuriomis sąlygomis: keliu, bekele, ledu ir net smėlio kopomis“, – sakė „Lamborghini“ mokslinių tyrimų ir plėtros direktorius Maurizio Reggiani, teigiantis, kad tai bus greičiausias visureigis rinkoje. Teigiama, kad „Lamborghini Urus“ konkuruos su „Bentley Bentayga“, G klasės „Mercedes“ ir „Porsche Cayenne“. Visureigių ir krosoverių pardavimai per pastarųjų dešimt metų padidėjo 233 proc. ir pernai pasiekė 26,47 mln. vienetų. Analitikai prognozuoja, kad iki 2020 metų ši rinka išaugs dar 30 proc.