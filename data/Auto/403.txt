Naujasis „Audi A6“ sedanas „Audi“ pristatė jau aštuntos kartos verslo klasės sedaną „A6“. Pažangiame ir elegantiškame modelyje įdiegta itin daug naujovių, kurios pirmą kartą debiutuoja šioje klasėje, tikina gamintojai. Drauge su naujaisiais „A8“ ir „A7 Sportback“, „A6“ išsiskiria ir visiškai nauja „Audi“ modelių išvaizda, pasižyminčia aštriomis kėbulo briaunomis, pabrėžiančiomis modelio sportiškumą ir eleganciją, naujausias technologijas ir aukščiausios klasės kokybę. Anot gamintojo, automobilio salone įdiegta MMI lietimui jautri multimedijos valdymo sistema užtikrina intuityvų ir patogų naudojimą, o didelės jungiamumo ir pagalbinių sistemų galimybės dar labiau padidina saugumą ir patogumą. Šiais metais automobilyje pradės veikti ir nuotolinio automobilio statymo aikštelėse bei garažuose sistema, taip pat prisitaikanti važiavimo pagalba, kuri ne tik palaiko greitį ir atstumą, bet ir vairuoja automobilį siauriausiose eismo juostose, taip pat ten, kur vyksta kelio darbai. Kelyje naujojo „Audi A6“ sportiško valdymo savybes turės užtikrinti dinaminė visų vairuojamųjų ratų sistema, pasižyminti tiek tiksliu ir sportišku važiavimu, tiek ir itin dideliu stabilumu esant dideliam greičiui, taip pat net 1,1 metro mažesniu apsisukimo spinduliu. Europoje automobilis debiutuos su 3.0 TFSI V6 turbobenzininiu 250 kW (340 AG) varikliu ir 3.0 TDI 210 kW (286 AG) turbodyzeliniu varikliu. Abu varikliai komplektuojami su hibridine technologija, užtikrinančia dar didesnį komfortą ir efektyvumą. Nekarsulmo (Vokietija) gamykloje gaminamas naujasis „Audi A6“ Lietuvoje debiutuos birželio mėnesį. Elektrinis SUV: „Audi e-tron“ prototipas „Audi e-tron“ prototipas leidžia pažvelgti į tai, koks bus pirmasis keturių žiedų prekės ženklo vien tik elektra varomas automobilis. Apklijuotas specialiai jam sukurta maskuojamąja plėvele, sportiškas aukščiausios klasės SUV prototipas yra itin erdvus, turės elektrinę „quattro“ pavarą ir, kaip teigia gamintojai, užtikrins didelį nuvažiuojamą atstumą bei plataus įkrovimo pasirinkimo galimybes.