„Opel“ pristatyto „Ampera-e“ elektrinio automobilio pradinė kaina Norvegijoje siekia nuo 33 tūkst. 500 eurų, teigia gamintojo atstovai. Palyginimui: „Nissan Leaf“ kainuoja nuo 22 tūkst. 720 eurų, o „BMWi3“ – nuo 29 tūkst. 648 Eur. „Opel“ teigimu, šiuo metu kaip tik ruošiamasi oficialiam „Ampera-e“ pristatymui visoje Europoje. Pirmiausia nusitaikyta į rinkas, kuriuose geriausia elektrinių automobilių eksploatavimo infrastruktūra ir didžiausias valdžios palaikymas. Pirmieji „Opel“ elektriniai automobiliai Norvegiją pasieks jau pavasarį. Toliau eilėje laukia Vokietija, Prancūzija, Nyderlandai ir Šveicarija. Kitos šalys „Opel“ naujovės sulauks 2017 metų pabaigoje ar 2018 metų pradžioje – priklausimai nuo gamybos apimčių augimo tempo. Norvegija bent jau kol kas yra brandžiausia ir labiausiai pasirengusi elektrinių automobilių rinka Europoje. Kaip teikiama „Opel“ pranešime spaudai, į šią Skandinavijos šalį netrukus iškeliaus per 100 tūkst. tokių automobilių. „Mūsų keliamas tikslas – jau 2018 metais pagaminti tiek elektrinių automobilių, kad jų užtektų visų suinteresuotų Europos valstybių rinkoms“, – sako „Opel“ pardavimų vadovas Peteris Christianas Kuespertas. Bendrovės atstovas perspėjo, kad ši kaina pritaikyta konkrečiai Norvegijos rinkai, tad nevertėtų manyti, kad ji bus tokia pati ir kitose Europos valstybėse. Seniau „Opel“ yra teigęs, kad „Ampera-e“ bus „įperkama“. Remiantis ekspertų duomenimis, naujoji „Ampera-e“ be įkrovimo gali nuvažiuoti 500 kilometrų. Dydžiu šis elektrinis automobilis kone identiškas „Opel Corsa“ (ilgiu), tačiau salonas erdve labiau primena „Opel Astra“.