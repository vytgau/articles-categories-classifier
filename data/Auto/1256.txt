Kelių šimtų ištikimiausių prekės ženklo gerbėjų laukė nekasdienė ir galbūt visiškai nauja patirtis – kelionė dviaukščiu traukiniu specialiu „Porsche“ maršrutu. Kelio atkarpa nuo Vilniaus geležinkelio stoties iki Elektrinių traukinių depo Naujojoje Vilnioje virto viena didele scena, kurioje netikėti scenografiniai sprendimai keitė vienas kitą. Naujojo „Cayenne“ galimybes kelyje ir bekelėje svečiams demonstravo profesionalus lenktynininkas Robertas Kupčikas. Jo pasirodymą svečiai taip pat galėjo stebėti per traukinio langą. Liepsnojantys fakelai, visos gamos sportinių „Porsche“ automobilių gausmas, žirgų programa, šokėjų pasirodymai, prabangi ir išskirtinė „Modus Diamonds“ juvelyrikos ekspozicija – tai tik dalis staigmenų, kurias Vilniaus „Porsche“ centras buvo parengęs svečiams. „Parodyti visas naujojo „Porsche Cayenne“ galimybes tarp keturių sienų praktiškai neįmanoma. Pristatymo renginio scenarijų padiktavo paties automobilio savybės – vienodai puikus tiek mieste, tiek ilgesnių kelionių metu, įveikiantis bekelės ir net lenktynių trasos iššūkius. Norėdami suteikti mūsų svečiams naujų emocijų bei pristatyti automobilį, pakvietėme juos į šią kelionę. Šiek tiek fantazijų, siurprizų ir lengvo humoro – tai, ko gero, geriausiai apibūdintų šio renginio scenarijų“, – sako Vilniaus „Porsche“ centro direktorė Rasa Klimavičiūtė. Į renginį susirinkę svečiai galėjo iš arti įvertinti sportišką naujojo SUV dizainą ir technologinius sprendimus. Standartinis „Cayenne“ turi 3 l darbinio tūrio 6 cilindrų variklį, pasiekiantį 250 kW (340 AG) galią ir 450 Nm sukimo momentą, ir iki 100 km/val. gali įsibėgėti per 6,2 sek. (su „Sport Chrono“ paketu per 5,9 sek.). Didžiausias jo pasiekiamas greitis – 245 km/val. Naujos kartos „Cayenne“ yra 63 mm ilgesnis ir 9 mm žemesnis už ankstesnės serijos modelį. Atstumas tarp ratų ašių liko nepakitęs – 2,89 m. Bagažinės talpa dabar siekia 770 l, tai net 100 l daugiau nei ankstesnės kartos modelyje. Dėl naudojamų pažangių komponentų standartinis „Cayenne“ palengvėjo 55 kilogramais – sveria mažiau nei 2 tonas. Papildomai galima užsisakyti vairuojamus galinius ratus. „Porsche Cayenne“ yra komplektuojamas su iki 3 laipsnių pasisukančiais galiniais ratais – ši savybė užtikrina ne tik geresnį manevringumą siaurose vietose mieste, bet ir stabilumą dideliu greičiu keičiant važiavimo kryptį. Standartinės įrangos ratlankiai dabar siekia 19 colių. Trečiosios kartos „Cayenne“ galinės padangos yra platesnės nei priekinės – tai suteikia daugiau sukibimo įsibėgėjant bet kokiomis sąlygomis.  Jo valdymo savybes smarkiai pakeitė naujoji 48 voltų įtampos elektros grandinės sistema, prie kurios prijungta nuolat veikianti stabilizavimo sistema „Porsche Dynamic Chassis Control“ (PDCC) – ji akimirksniu reguliuoja amortizatorių suspaudimo jėgą ir suteikia galimybę posūkius įveikti visureigiams sunkiai suvokiamu greičiu. Kiekvienas „Cayenne“ gali būti komplektuojamas su trijų kamerų pneumatine pakaba, kurios darbą kontroliuoja pažangios „Porsche 4D Chassis Control“ bei „Porsche Dynamic Chassis Control“ (PDCC) sistemos. Šios automatiškai keičia automobilio prošvaisą, priklausomai nuo pasirinkto važiavimo režimo ir greičio – keliaujant dideliu greičiu užmiestyje ji sumažėja, tad „Cayenne“ aerodinamika tampa geresnė. Naujasis „Porsche“ SUV turi penkis skirtingiems keliams pritaikytus važiavimo režimus. Trečiosios „Cayenne“ kartos „Porsche Advanced Cockpit“ informacinės sistemos centre yra 12,3 colio skersmens lietimui jautrus ekranas, o nemažai funkcijų gali būti aktyvuojamos balsu. Vairuotojų patogumui jau standartinėje „Cayenne“ įrangoje yra „Porsche Connect Plus“ sistema, kuri suteikia galimybę prisijungti prie interneto ir naudotis operatyviai atnaujinamais navigacijos žemėlapiais ir eismo informacija realiu laiku. Pirmos kartos „Cayenne“ modelis pasirodė 2002 metais, antroji karta debiutavo 2010-aisiais. Per visą gamybos laikotarpį visame pasaulyje buvo parduota daugiau nei 760 tūkst. „Cayenne“ automobilių. „Po „Porsche Cayenne“ pristatymo prieš penkiolika metų, šis sportinis visureigis tapo sėkmingiausiu gamintojo modeliu pagal pardavimų apimtis. Nors „Cayenne“ yra dažniausiai klientų pasirenkamas „Porsche“ modelis ir Lietuvoje, tačiau vis dar gana retas ir išskirtinis mūsų šalies autoparke“, – sako R. Klimavičiūtė. Lietuvoje pastebimai augant individualizuotų automobilių poreikiui, kartu su „Porsche Exclusive Manufaktur“ ir Vilniaus „Porsche“ centro specialistais galima susikurti sau patinkantį ir pagal asmeninius pageidavimus pritaikytą „Porsche Cayenne“ modelį. Trečios kartos „Porsche Cayenne“, kurį taip pat galima su „Porsche Exclusive Manufaktur“ ir Vilniaus „Porsche“ centro specialistais susikurti pagal asmeninius pageidavimus, Lietuvoje kainuoja nuo 75 tūkst. 867 eurų, o „Cayenne S“ – nuo 93 tūkst. 291 euro. Sportiškiausio gamos visureigio „Porsche Cayenne Turbo“ kaina Lietuvoje – 140 tūkst. 965 eurai.