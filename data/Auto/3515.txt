Jau trejus metus „Navas Racing Club“ organizuojamos teorinės pamokos tampa dar efektyvesnės, suderinus teoriją su praktika. Idėjos iniciatoriai pasakojo, kad balandžio 23 diena pasirinkta neatsitiktinai: kaip tik prieš motociklų sezono atidarymą. Pastarojo metu įvyksta daug skaudžių nelaimių, tad renginio organizatoriai tikisi, jog teorinių žinių įgijimas bei galimybė pritaikyti jas praktiškai – puiki priemonė, siekiant ženkliai sumažinti nelaimingų atsitikimų su motociklais skaičių. Tokie renginiai – ne tik puiki priemonė saugiai pasivažinėti trasoje, bet ir įgyti daug svarbių žinių. Renginio dalyvių saugumą užtikrins licencijuoti teisėjai ir, žinoma, budės greitosios medicinos pagalbos ekipažas. Keldami aukštus saugumo reikalavimus sau, organizatoriai to paties tikisi ir iš dalyvių: į trasą galės išvažiuoti tik tie motociklų entuziastai, kurie dėvės pilną ekipiruotę bei turės tvarkingą motociklą, skirtą važiuoti keliais. Savo patirtimi, įgūdžiais ir žiniomis su renginio dalyviais dalinsis puikiai Lietuvoje ir už jos ribų žinomi sportininkai: tarptautinėse varžybose nuolat dalyvaujantis lenktynininkas ir „Superbike“ klasės čempionas Vitas Lopinys (komanda „Adrenalino centras“ iš Vilniaus), „Supersport“ klasės čempionas Vidas Stankevičius („Navas racing Club“), klubo „Arklio jėgos“ lenktynininkas Marius Ragaišis ir lenktynių klubo „Navas racing Club“ vadovas Linas Navickas. Renginyje dalyvaus, važiavimus bei situacijas keliuose analizuos ir sportininkus konsultuos vairavimo mokyklos „ARV Auto“ instruktorius Edvardas Vanagas. Teorinėse paskaitose – visos aktualios temos: nuo motociklų valdymo bei priežiūros iki būtinų saugumo priemonių ir aprangos elementų: šalmų, batų bei apsaugų. Renginio dalyviai galės konsultuotis ir visomis praktinėmis temomis: apie padangas, vairavimo ypatumų gatvėse ir trasoje skirtumai bei visi kiti aktualūs klausimai tiek sportininkams, tiek besivažinėjantiems motociklais gatvėmis. Po teorinių paskaitų – galimybė jas pritaikyti įveikinėjant Kačerginės „Nemuno žiedo“ posūkius: organizuojamos dvi sesijos po 20 minučių važiavimo, tarp kurių – galimybė gauti atsakymus į visus kilusius klausimus. Šis socialinis – visuomeninis renginys, skirtas eismo saugumui gerinti, sulaukė ir Kauno miesto policijos dėmesio. Bendradarbiaudami su organizatoriais, renginyje dalyvaus ir policijos pareigūnai, „ratuoti“ motociklais. Socialinio nemokamo renginio metu – puiki galimybė pradėti sezoną kitaip: saugiau, atsakingiau ir naudingai. Be to, motociklininkams renginio partneriai „Bikeparts LT“ suteiks išskirtinę galimybę pasiruošti sezonui ir įsigyti reikiamas dalis ar motociklų aksesuarus itin geromis kainomis. Detalią šio nemokamo renginio informaciją galima rasti organizatorių interneto svetainėje nrc.lt bei socialinio tinklapio „Facebook“ jų paskyroje.