Susitarime nustatyta, kad bendrovė supirks maždaug 20 tūkst. senesnių „Audi“ ir „Volkswagen“ SUV klasės automobilių bei suremontuos 60 tūkst. naujesnių „Porsche“, „Audi“ ir VW automobilių programinę įrangą, atskleidė šaltiniai. Senesni automobiliai pareikalaus kitokio, sudėtingesnio remonto. Artėjant lapkričio 30 d. teismo posėdžiui, toliau vyksta automobilių savininkams atstovaujančių advokatų ir „Volkswagen“ teisininkų derybos dėl kompensacijų. Nei VW, kuri jau sutiko išleisti apie 16,5 mlrd. JAV dolerių, kad būtų užglaistytas automobilių su dyzeliniais varikliais emisijų skandalas JAV, nei Jungtinių Valstijų Aplinkos apsaugos agentūra trečiadienį „Reuters“ pasiekusios informacijos komentuoti nepanoro. Anksčiau VW buvo sutikusi už 10,3 mlrd. JAV dolerių supirkti 475 tūkst. aplinką teršiančių automobilių su 2,0 l dyzeliniais varikliais. Teismo dokumentai rodo, kad mažiausiai 60 proc. šių automobilių savininkų jau pranešė apie planus parduoti bendrovei savo automobilius. Į sumą buvo įskaičiuotos 5-10 tūkst. JAV dolerių kompensacijos už automobilius. Tačiau VW žada gerokai mažesnes kompensacijas automobilių su 3,0 l dyzeliniais varikliais savininkams, teigė šaltiniai. Nuo 2015 m. VW draudžiama pardavinėti automobilius su dyzeliniais varikliais Jungtinėse Valstijose.