Kaip teigiama pranešime žiniasklaidai, jubiliejinę visureigio versiją pagal kultiniu tapusio „Defender“ pavyzdį perdarė specialusis „Land Rover“ padalinys „Defender Works“. Į riboto tiražo versiją montuodami galingą V8 variklį „Land Rover“ inžinieriai atiduoda pagarbą ankstyviesiems, 1979 metais gamintiems „Series III Stage 1“ V8 varikliams. O taip pat – prisimena 50-mečio „Defender“ versiją, kuri šiandien yra itin paklausi tarp automobilių entuziastų bei kolekcionierių. Galingiausios „Defender“ versijos V8 variklis gebės pasiekti 405 arklio galias bei 515 Nm sukimo momentą (palyginimui, standartiniai „Defender“ pasiekdavo 122 AG bei 360 Nm sukimo momentą). Maksimalus „Defender Works V8“ greitis sieks 170 kilometrų per valandą. „Land Rover“ ikonos „Defender“ išorės formos jau 70 metų yra koncerno prekinis ženklas. Žinojome, kad yra paklausa galingam ir greitam „Defender“ visureigiui, todėl idėją vėl pagaminti „Defender“ su V8 varikliu svarstėme nuo 2014 metų. Pristatant jubiliejinę versiją siekėme išlaikyti markės autentiškumą, taip vertinamą kolekcionierių“, – sako „Jaguar Land Rover Classic“ padalinio direktorius Timas Hannigas.  Kruopščiai paruoštus „Defender Works V8“ modelius inžinieriai papildė automatine 8 pavarų ZF greičių dėže su sportiniu režimu, patobulino visureigio stabdžių bei valdymo sistemą, apavė išskirtiniais sustiprintais 18 colių „Sawtooth“ lydinio ratlankiais bei plačiomis visiems kelio tipams tinkančiomis padangomis. „Windsor“ odos apdaila puoš visureigio prietaisų skydelį, duris, „Recaro“ sportines sėdynes bei kitas automobilio interjero detales. Viduje taip pat veiks speciali „Land Rover Classic“ kurta informacinė pramogų sistema. „Defender Works V8“ bus galima rinktis iš aštuonių spalvų. Specialią „Defender Works V8“ versiją bus galima įsigyti tiesiai iš „Land Rover Classic“ padalinio, pasirenkant 90 arba 110 centimetrų važiuoklės bazes.