Įmonės pranešime teigiama, kad vėliau šios struktūros pagrindu bus gaminami ir kiti „Rolls-Royce“, tarp jų – ir naujasis SUV modelis „Cullinan“. Išoriškai naująjį „Phantom“ galima atskirti pagal lazerinius priekinius žibintus ir į kėbulą integruotas, kiek aukščiau nei anksčiau montuojamas radiatoriaus groteles, kurios gaminamos iš rankinių būdu nupoliruoto plieno. „Rolls-Royce“ skiriamasis ženklas – „Spirit of Ecstasy“ statulėlė – sumontuota pusantro centimetro aukščiau. Iš aliuminio pagaminta ne tik „Phantom“ važiuoklė, bet ir kėbulas, kurio skersinis standumas išaugo 30 procentų. Automobilyje sumontuota adaptyvi pneumatinė pakaba „Magic Carpet Ride“, kuri naudodamasi priekiniam stikle įmontuota vaizdo kamera iš anksto numato kelio sąlygas ir pritaiko amortizatorių nustatymus, užtikrinant maksimalų komfortą. Tiesa, ši sistema veikia tik važiuojant iki 100 km/val. greičiu.  Įdomu tai, kad inžinieriai nepabijojo automobilyje panaudoti net 130 kg garso izoliacijos medžiagų. „Rolls-Royce“ prioritetai kitokie – šis sprendimas pateisinamas maždaug dešimtadaliu sumažėjusiu triukšmo lygiu salone, kuris dabar važiuojant 100 km/val. greičiu siekia vos 60 decibelų arba normalaus pokalbio lygį. Patys kūrėjai savo naująjį modelį vadina „tyliausia motorine transporto priemone pasaulyje“ Į „Phantom“ montuojamas naujas dvylikos cilindrų 6,75 litro darbinio tūrio benzininis variklis su dviem turbinomis, kuris išvysto 571 AG galią ir jau prie 1700 apsisukimų per minutę pasiekia 900 Nm sukimo momentą. Galia visiems ratams perduodama per 8 laipsnių automatinę firmos ZF pavarų dėžę. Automobilio įranga paprastai sukomplektuojama kiekvieno užsakymo atveju atskirai ir iš esmės yra ribojama tik būsimo šeimininko fantazijos.