JAV – didžiausia ES pagamintų automobilių eksporto rinka. Remiantis statistiniais duomenimis, praėjusiais metais į JAV iš ES atgabenta automobilių, kurių bendroji vertė siekia 171 mlrd. JAV dolerių (139 mlrd. eurų). Didžioji šių automobilių dalis pagaminta ir eksportuota iš Vokietijos. Kaip rašo autocar.co.uk, šie D. Trumpo grasinimai – tai dalis didesnio masto prekių importo klausimo, apimančio siūlomus mokestinius tarifus importuojamam plienui ir aliuminiui. Toks žingsnis numatytas „Amerika – visų pirma“ kampanijoje ir yra skirtas amerikiečių interesams ginti bei darbo vietoms išsaugoti. Šiuo metu galiojančius prekybinius susitarimus D. Trumpas linkęs apibūdinti kaip labai kvailus ir JAV naudos nedarančius variantus. „Jei ES nori ir toliau didinti jau ir taip milžiniškus tarifus ir barjerus JAV įmonėms, vykdančioms ten verslą, mes paprasčiausiai pritaikysime mokestį jų automobiliams, laisvai plūstantiems į JAV. Jie neleidžia ten prekiauti mūsų automobiliais ir tai yra didžiulis prekybinis disbalansas!” – socialiniame tinkle „Twitter“ pyktį liejo D. Trumpas. „Mūsų darbo vietos ir turtas perleidžiami kitoms šalims, kurios mumis naudojasi daug metų. Jie juokiasi iš kvailai besielgusių mūsų lyderių. Daugiau to nebebus!“ – patikino jis. Tokius D. Trumpo pareiškimus neigiamai įvertino automobilių gamintojai, argumentuodami, kad sėkmingiausius modelius jau gamina JAV, tiesiogiai ir netiesiogiai įdarbindami šimtus tūkstančių amerikiečių. Įvairių reakcijų D. Trumpo komentarai sulaukė tiek iš politinių jo bendražygių, tiek ir iš oponentų. Kanados ministras pirmininkas Justinas Trudeau savo ruožtu apibūdino tokią mokestinių tarifų perspektyvą kaip visiškai nepriimtiną dalyką ir leido suprasti, kad bet kokie mokesčiai bus sutikti stipriu pasipriešinimu ir potencialia atsakomąja reakcija. Brazilija, Meksika ir Japonija žada imtis panašių priemonių.