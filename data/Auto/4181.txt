„Šis festivalis yra šventė, kurioje visi turi jaustis saugiai ir mėgautis pramogomis. Dėl to jau pernai, kai sutarėme dėl „Halls Winter Rally“ organizavimo, ėmėmės priemonių garantuoti festivalio dalyvių ir svečių, taip pat vietos gyventojų bei jų turto saugumą“, – sakė „Halls Winter Rally“ direktorius Ramūnas Kliunka. 60 tūkst. metrų „STOP“ juostos, 2 tūkst. įspėjamųjų ženklų, 3 tūkst. tvėrimo kuolų, tūkstantis metrų metalinės tvoros, specialūs grąžtai su generatoriais, tvėrėjų brigados su specialia technika, greideriai, traktoriai, šimtai saugos darbuotojų, specialiosios tarnybos, būrys savanorių, šimtai švilpukų, atšvaitų ir kitos įrangos keliauja į greičio ruožus tam, kad užtikrintų saugią aplinką ralio stebėtojams. Tai Utenos ir Molėtų apylinkėse gimstanti infrastruktūra, specialiai sukuriama lenktynių savaitgaliui, paženklintam šūkiu „Mes už saugų kelią!“ . „Saugumo priemonės greičio ruožuose yra labai svarbios. Tačiau nemažiau svarbi yra ir su saugumu susijusi informacija, svečių atvykimas ir išvykimas. Į eismo saugumo užtikrinimą aktyviai įsitraukia vis daugiau tarnybų, o prie eismo saugumo viešinimo labai prisideda ir Lietuvos Respublikos susisiekimo ministerija, Lietuvos automobilių kelių direkcija, policijos pareigūnai, priešgaisrinės gelbėjimo tarnybos bei greitosios medicinos pagalbos brigados. Saugiai ir profesionaliai organizuotas ralis yra mūsų prioritetas“, – sakė R. Kliunka. Organizatoriai pasirūpino, kad saugumo taisyklės ir informacija atsidurtų TV ir radijo klipuose, lauko reklamoje, skrajutėse, oficialioje „Halls Winter Rally“ svetainėje www.hallswinterrally.lt ir socialiniuose tinkluose. „Halls Winter Rally“ Utenos ir Molėtų apylinkėse vyks dvi dienas – sausio 27 ir 28 dienomis. Ralio dalyviai lenktyniaus 12-oje greičio ruožų, kurių pusė bus naktiniai.