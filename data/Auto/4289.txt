Pirmosios penkios Detroito autošou dienos visada skiriamos reporteriams ir automobilių pramonės specialistams, bet dar prieš atidarant parodą paskelbiamas šių metų Amerikos automobilis. Šįmet juo tapo naujasis „Chevrolet Bolt“. Tai – pirmas rimtas pačių amerikiečių bandymas sukurti efektyvų ir, svarbiausia, įperkamą elektrinį vidutinės benzininės mašinos analogą. Pilnai įkrautas „Bolt“ nuvažiuoja 380 kilometrų ir Jungtinėse valstijose kainuoja 37,5 tūkst. dolerių, bet elektrinių automobilių pirkėjai ten gauna daugiau kaip 7 tūkstančių dolerių lengvatą, taigi elektromobilį galima nupirkti už 30 tūkstančių. Tai – vis vien daugiau nei analogiška mašina su vidaus degimo varikliu, bet gerokai mažesnės eksploatacinės išlaidos ir gamtosaugos aspektas iškėlė šį automobilį į pirmą vietą. Į elektromobilių traukinį skuba įšokti ir dyzelio skandalo persekiojamas „Vokslwagen“. Detroite vokiečiai parodė naują ID serijos mikroautobusiuką pavadintą „Buzz“ ir didelį miesto visureigį „Atlass“. Šie automobiliai turės itin galingus, daugiau kaip 200 kilovatų variklius ir, jei pakaks akumuliatorių talpos ir kaina nebus per aukšta, gali tapti rimtais benzininių mašinų konkurentais.