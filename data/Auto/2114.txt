„Belieka tik džiaugtis, jog dar neprasidėjus raliui fiksuojami rekordai, – maloniai nustebintas sportininkų aktyvumo šypsojosi pagrindinis renginio organizatorius Ramūnas Čapkauskas. – Džiugu, kad penktasis šalies automobilių ralio čempionato etapas paviliojo tokį gausų dalyvių būrį, kokio šiemet dar nebuvo nė vienose lenktynėse.“ Trečią kartą pamečiui rengiamas „DHL Rally Elektrėnai“ bus ne tik Lietuvos automobilių ralio bei ralio sprinto čempionatų penktųjų etapų lenktynės, bet ir nuo pernai įskaitinėmis tapusios tarptautinio „FIA Baltic Rally Trophy“ etapo, beje, irgi penktojo, varžybos. „FIA Baltic Rally Trophy“ lenktynės – tai net keturias šalis jungianti „FIA European Rally Trophy“ atšaka, suteikianti galimybes greičiausiems Baltijos šalių ralistams varžytis su profesionalais iš visos Europos finalinio etapo metu. Todėl nenuostabu, kad Elektrėnuose ir energetikų miesto apylinkių keliais rugsėjo 8-9 dienomis lenktyniaus greičiausi ne tik Lietuvos, bet ir Latvijos, Lenkijos, Rusijos, Vokietijos ir Didžiosios Britanijos ralio meistrai, tramdysiantys ne vien įprastus ralio trasose, bet ir gana egzotiškai atrodančius automobilius.  Lietuvos automobilių sporto federacijos prezidentas Romas Austinskas pasidžiaugė, kad trečią kartą rengiamas „DHL Rally Elektrėnai“ bus ne tik masiškiausias, bet ir rimtą konkurenciją užsieniečiams varžybose sudarys šalies sportininkai. Į Elektrėnus susirinks bene visi pajėgiausi šalies ralio meistrai: Giedrius Notkus, Deividas Jocius, Vytautas Švedas, Dovilas Čiutelė, Vaidotas Žala, Benediktas Vanagas ir kiti. Ar pavyks apginti titulą pernai šį ralį laimėjusiems panevėžiečiams G. Notkui su Daliumi Strižanu, sužinosime rugsėjo 9-osios vakarą, kai sportininkai įveiks paskutinįjį greičio ruožą. Tačiau G. Notkui optimizmo ralio išvakarėse, regis, tikrai nestinga. „Trokštame ne tik apginti ralio laimėtojų titulą, – varžybų spaudos centrui, viešųjų ryšių agentūrai „Visus Bonus“ sakė G. Notkus. – Šalies čempionate savo klasėje kol kas pirmaujame, o bendrojoje įskaitoje esame treti. Viliuosi, jog finišavus „DHL Rally Elektrėnai“ lenktynėms mūsų ekipažas palypės bent vienu laipteliu aukštyn.“ Giedriaus nuomone, pernykštę pergalę Elektrėnų apylinkėse jiems garantavo gera pradžia, kai po kelių greičio ruožų jų ekipažui pavyko įgyti bemaž 20 sekundžių persvarą. Juk ne veltui sakoma, jog gera pradžia – pusė darbo! G. Notkus įsitikinęs, jog tai vienas geriausių šalyje ralių – labai kompaktiškas, techniškas, reikalaujantis gerų vairavimo įgūdžių, puikiai organizuotas. „Nuo pirmojo posūkio jaučiasi, kad šį ralį rengia ne tik sumanūs organizatoriai, bet ir neprasti sportininkai, ne iš nuogirdų žinantys ir suprantantys visas ralio subtilybes“, – tokio įvertinimo pavydėtų ne vieno renginio organizatorius. Kada laimėsite „DHL Rally Elektrėnai“? – tokį klausimą ralio spaudos centras pateikė D. Jociui. „Šiemet, rugsėjo 9-ąją, – nemirktelėjęs išpyškino Deividas, 2015 metais čia finišavęs penktas, o pernai – antras. – Iki svajonės nedaug stigo ir pernai, tačiau kartu su iš prakiurdytos padangos besiveržiančiu oru buvo nupūstos ir mūsų viltys.“ Deividui viskas čia tinka ir patinka – ir įdomios, nelengvos trasos, ir lietus, ir saulė. Tik jei lyja – tai tegu lyja visiems, jei sausa, tai tegu dulkes geria visi, įsitikinęs D. Jocius, kurio didžiausia siekiamybė, kad sąlygos visiems būtų vienodos. Jam itin apmaudu, kai pirmoji pusė dalyvių važiuoja keldama dulkių debesis, o antra, žiūrėk, slydinėja praūžus liūčiai... „Gali nertis iš kailio besiruošdamas raliui, bet jeigu jos didenybė SĖKMĖ atsuks tau nugarą, liksi it musę kandęs“, – įsitikinęs šiemet itin ryžtingai nusiteikęs D. Jocius. Iš užsieniečių bene didžiausias autoritetas – latvis Janis Vorobjovas, kurį Lietuvos trasose išties lydi sėkmė. Šis sportininkas itin mėgsta pirmuosius greičio ruožus tarsi tūnoti šešėlyje, pernelyg toli neatleisdamas lyderių ir visą dėmesį sutelkdamas į paskutines greičio rungtis ir taip vienu smūgiu siųsdamas nespėjusius atsitokėti varžovus į nokdauną. Janis su Andriu Malnieku ir pernai Elektrėnuose laikėsi būtent tokios taktikos. „Mes iš tiesų ketinome eiti „va bank“ ir paskutiniajame greičio ruože laimėti ralį, tačiau tos rungties starte pastebėjome, kad pamažu bliūkšta viena padanga... Galimybės pasikeisti ratą jau nebebuvo, todėl pajudėjom nieko nekeitę. Rezultato neteko ilgai laukti – nuo pusiaukelės važiavome ant ratlankio, atsilikome minutę ir pralošėme ralį“, – prisiminimais po finišo dalijosi latvis, kuriam šiemet tramdyti „Mitsubishi Mirage Space Star“ padės naujas šturmanas Ivo Pūkis. „DHL Rally Elektrėnai“ trasose debiutuos net trys lenktynininkai iš Didžiosios Britanijos. Tai lietuviams iš maratoninių lenktynių Palangoje gerai pažįstami tėvas ir du jo sūnūs Hollandai, pamilę Lietuvą ir joje rengiamas ilgų nuotolių lenktynes, o dabar atrandantys ir ralį. Britai startuos įvairių modifikacijų „Ford Escort“ automobiliais, o Davidui Hollandui lietuviškose trasose geriau susigaudyti padės šiemet Monte Karlo ralyje debiutavęs Karolis Raišys. Michaeliui arba Mickui, kai jį vadina komandos bičiuliai, talkins Karolis Kairys, o Drew Hollandui naviguos Aleksandras Dainys. Ne pirmą kartą į Lietuvoje rengiamus ralius atvyksta vokiečiai Conradas Rudigeris ir Steffenas Reichmanas, kuriuos žiūrovai išvys ir Elektrėnuose. „Ralio dalyviai varžysis daugelyje įskaitų, todėl po lenktynių nugalėtojų ir prizininkų pagerbimo ceremonijoje lis tikrai įspūdingas taurių ir kitų prizų lietus“, – tikina R. Čapkauskas, kartu su bendraminčiais negailintis pastangų, kad apie ralį kuo geriausius įspūdžius išsivežtų jo dalyviai ir po metų pertraukos vėl sugrįžtų į Elektrėnus.