20-metis A. Jasikonis yra pirmasis lietuvis, dalyvaujantis pasaulio motokroso čempionato elito grupėje (MXGP). Praėjusiame sezone jis atstovavo gamyklinei „Suzuki“ komandoje ir ne kartą stebino puikiais rezultatais, o viename iš etapų Portugalijoje pirmą kartą lipo ant apdovanojimų pakylos - užėmė trečiąją vietą. Pirmą kartą visą sezoną su stipriausiais pasaulio motokrosininkais kovojęs A. Jasikonis surinko 283 taškus ir bendroje čempionato įskaitoje užėmė 13-ąją vietą. Verta pažymėti, kad pirmajame etape jis negalėjo dalyvauti dėl problemų su viza, o du paskutinius etapus turėjo praleisti dėl traumos. „Suzuki“ po sezono paskelbė, kad traukiasi iš MXGP varžybų, todėl A. Jasikoniui teko ieškoti naujos karjeros stotelės. „Tikiuosi visi laukėte naujienų apie tai, kur lenktyniausiu kitą sezoną. Džiugu pranešti, kad naujame sezone aš atstovausiu „Assomotor Honda“ komandai. Man labai malonu dirbti su šiais žmonėmis ir esu dėkingas, kad ši komanda man suteikė tokią galimybę“, - po sutarties pasirašymo sakė A. Jasikonis. Praėjusiame sezone geriausias „Honda“ lenktynininkas slovėnas Timas Gajseris čempionate užėmė trečiąją vietą.