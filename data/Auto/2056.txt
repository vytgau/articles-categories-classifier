Praėjusiais metais sportininkų teismui FIA strategų pasiūlytas naujas lenktynių formatas suteikia galimybę per visą Senąjį žemyną išsibarsčiusiems ralio meistrams pakovoti tarpusavyje net tais atvejais, kai kuklūs jų komandų biudžetai eliminuoja galimybes startuoti oficialiame Europos ralio čempionate. Po „FIA European Rally Trophy“ (FIA ERT) vėliava kiekviename regione („Alpine Rally Trophy“ – Italija, Prancūzija ir Šveicarija; „Balkan Rally Trophy“ – Bulgarija, Rumunija, Turkija ir Serbija; „Baltic Rally Trophy“ – Suomija, Latvija ir Lietuva; „Benelux Rally Trophy“ – Nyderlandai, Vokietija, Danija ir Belgija; „Celtic Rally Trophy“ – Didžioji Britanija ir Airija; „Central Rally Trophy“ – Čekija, Krotija, Vokietija, Austrija ir Slovėnija; „Iberian Rally Trophy“ – Ispanija ir Portugalija) rengiamos 4-7 etapų varžybos. Trims geriausiems kiekvienos klasės pilotams įteikiami kvietimai susikauti šio projekto superfinalo lenktynėse, kurios lapkričio antroje pusėje bus rengiamos Portugalijoje. „FIA European Rally Trophy“ įskaitoje startuoti galima tik tarptautinius techninius reikalavimus atitinkančiais automobiliais. Atsiranda galimybė pakankamai objektyviai įvertinti kiekvienos šalies ralio mokyklos ir kiekvieno ralio piloto gebėjimus konkrečiai. „DHL Rally Elektrėnai“ lenktynėse šioje įskaitoje varžysis 11, o iš viso atskiruose etapuose Suomijoje, Lietuvoje ir Latvijoje dalyvavo 16 ekipažų. „Ankstesniais metais mūsų komanda nesiveldavo į jokius čempionatinius žaidimus, tačiau šis formatas iš tiesų pasirodė įdomus ir patrauklus. Tarkim, nacionaliniai Lietuvos, Latvijos ir Estijos ralio čempionatai atviri bemaž visiems, todėl kai kuriais atvejais lenktynės vyksta savotiškoje konstruktorių įskaitoje. Nesakau, kad tai prastas sumanymas, tačiau faktas – erdvės pačioms įvairiausioms spekuliacijoms, neva kažkas „važiuoja iš arklių“, „todėl, kad turi daug pinigų“ arba „kažką nelegalaus prigaminęs“, atsiveria daugiau, nei norėtųsi. Tuo tarpu „Baltic Rally Trophy“ techniniai reglamentai aiškūs ir vienodi visiems. Mūsų automobilis atitinka tarptautinei R5 klasei keliamus reikalavimus ir esame 100 proc. tikri, kad varžovai iš Skandinavijos šalių, Latvijos ir Estijos vairuoja analogiškus aparatus. T.y. aiškūs visi atskaitos taškai – varžosi žmonės, o ne mašinos“, – „DHL Rally Elektrėnai“ išvakarėse samprotavo B. Vanagas. „General Financing team Pitlane“ komandos pilotas taip pat pasidžiaugė, kad prisijaukinti naują automobilį ir rasti bendrą kalbą su nauja šturmane šį sezoną pavyko be jokių didesnių nesklandumų, todėl ekipažas rinko taškus visose lenktynėse, kuriose startavo. „Mes važiuojame ne taip nutrūktgalviškai, kaip kai kurie varžovai Lietuvos čempionate, tačiau konservatyvi taktika duoda neprastų rezultatų: net nelaimint atskirų mūšių galima laimėti karą. Kol kas bendroje turnyro įskaitoje mus lenkia tik Latvijos ralio fenomenas Janis Vorobjovas. Turint galvoje, kad sezono pradžioje turėjome visai kitokių planų, dabartinė padėtis tikrai neprasta“, – sakė B. Vanagas. Į „DHL Rally Elektrėnai“ trasą B. Vanago pilotuojamas „Juodasi vaiduoklis“ pajudės antru numeriu. 