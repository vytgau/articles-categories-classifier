Išėjęs iš prabangių automobilių kompanijos, H. Fiskeris pradėjo savo verslą (daugelis automobilių gerbėjų žino markę „Fisker“) ir jau siekia gauti patentą savo naujosios rūšies baterijai. „Kieto būvio“ (solid-state) baterija, bent teoriškai, gali būti įkrauta greičiau ir yra didesnės talpos nei ličio jonų baterijos. Ličio jonų baterijose srovė teka per skysčius ar polimerus, o kieto būvio baterijose srovė sklinda kieta medžiaga. Ir nors ši technologija yra dar tik ankstyvoje vystymo stadijoje, šios baterijos projektuojamos taip, kad būtų pigesnės ir mažesnės nei ličio jonų analogai. H. Fiskeris duodamas interviu „The Irish Times“ teigė, kad „visi žengia į priekį su vadinamosiomis plonasluoksnėmis plėvelinėmis (thin-film) baterijomis. Vienas iš pradininkų, kuris pradėjo dirbti prie šios technologijos, buvo dr. Fabio Albano.“ Kai F. Albano paliko „Sakti3“ kompaniją, jis pateikė savo įdėjas bei jų tolesnį vystymą H. Fiskeriui. „Prieš metus, kai Fabio atėjo su šia idėja – kieto būvio baterija, jis pasakė, kad nori šią bateriją įdėti į „Fisker“ automobilį. Jis tikėjo, kad yra prie didelio elektromobilių įkrovimo technologinio proveržio“, – teigė H. Fiskeris. Kol kas daug detalių apie šią technologiją nepateikiama. Tačiau yra žinoma, kad kieto būvio baterijoje bus 2,5 kartų daugiau energijos nei ličio jonų analoguose ir jį bus įkraunama žymiai greičiau. H. Fiskerio teigimu šią bateriją bus galima įkrauti vos per vieną minutę, o nuvažiuoti beveik 805 km (500 mylių). Be tokių akivaizdžių pranašumų prieš ličio jonų baterijas, ši, kol kas paslaptinga technologija taptų sunkiai įveikiamu varžovu „Tesla“ kompanijai, kuri vis dar naudoja įprastas ličio jonų baterijas savo elektromobiliuose. Pasak H. Fiskerio, „unikaliausias dalykas, susijęs su mūsų baterija yra tai, kad tirpiklis, kurį mes naudojame baterijos gamybai, yra pats pigiausias kokį tik galima gauti, tai – vanduo“. Kolkas ši technologija yra koncepcija, kuri buvo pristatyta „CES“ parodoje. Tačiau, jei tai taptų komerciniu požiūriu perspektyviu produktu, ličio jonų baterijos, kurios šiuo metu naudojamos elektromobiliuose, taptų žymiai mažiau patrauklios. O tokios baterijų technologijos atėjimas į rinką prisidėtų prie ženklaus elektromobilių galimybių padidėjimo. 