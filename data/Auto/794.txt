Šiais metais pirmasis metų festivalis lenktynininkus ir žiūrovus pasitinka pasikeitęs. Lenktynės grįžta prie ankstesniojo formato ir vyks vieną dieną – sausio 27-ąją. Anot organizatorių, toks renginio formatas patogesnis ir lenktynininkams, ir žiūrovams. Viena iš svarbesnių naujienų ralio reglamente – numatytas maksimalus skaičius padangų, kurias ekipažas gali sunaudoti vienose lenktynėse. Kol kas nesibaigė diskusijos dėl vadinamųjų mono padangų taisyklės įvedimo (t.y. visi ralio automobiliai turėtų startuoti identiškomis padangomis), tačiau iš esmės sutarta, kad jei bendras greičio ruožų ilgis neviršija 100 kilometrų, komanda turėtų išsiversti su 8 padangomis. Jei greitų kilometrų suma siektų 120 – tuomet būtų galima naudoti 10, o dar ilgesnėse lenktynėse – 12 padangų. Tai sumažintų sąlyginai didelius biudžetus surenkančių komandų pranašumą. Antras svarbiausias dalykas, lemiantis čempionato sportinę intrigą – pokyčiai technikos parke. Čia yra ir netekčių, ir smagių žinių. Vytautas Švedas atsisveikino su keletą pastarųjų sezonų tarnavusiu „Mitusbishi Lancer Evo X“ ir ketina varžytis su senuoju „Mitsubishi Lancer Evo IX“ paruoštu pagal kiek silpnesnės N grupės reikalavimus. Didžiausia naujiena – Egidijaus Valeišos sprendimas persėti prie R5 automobilio vairo. Kol kas apie šią rokiruotę kalbama puse lūpų ir visą informaciją žadama atskleisti, kai bolidas atkeliaus į Lietuvą.  Bet kokiu atveju tai reiškia, kad „BMW klasė“ praras lyderius Po permainų E. Valeišos sportinės technikos garaže apie sprendimą daryti pertrauką paskelbė kitas nutrūktgalvišku vairavimo stiliumi žiūrovus kerėjęs pilotas Saulius Trapuila. Vienas iš šios klasės veteranų Giedrius Firantas (kaunietis važiuos senuoju automobiliu, kuris per ilgąją tarpsezono pertrauką buvo kruopščiai perrinktas ir paruoštas naujoms kovoms) pripažino, kad šios permainos konkurenciją ir intrigą sumažins. Tiesa, kol kas tiksliai nežinia, kaip elgsis Ramūnas Čapkauskas – paskelbęs apie ralisto karjeros pabaigą, jis visgi nepakabino šalmo „ant vinies“ ir užsiminė, kad bent keletą etapų pralėks su BMW arba su „Mitsubishi“. Ketinimus siekti Lietuvos ralio čempionų karūnos patvirtino Martyno Samsono šturmanas Mindaugas Varža. Vyrai viliasi, kad technika šiais metais neberodys kaprizų, nes „Samsonas Motorsport“ komandos mechanikai „išgaudė“ visas silpnas vietas, todėl dabar vienintelis dalykas, kurį reikės padaryti be klaidų – tiksliai darbuotis akseleratoriumi ir stabdžiu. „Į automobilį įdėta daug vilčių, energijos ir meilės, todėl tikimės, kad šiais metais pavyks „įkalti vinį“ iki galo“, – sakė M. Varža, po pasirodymo pirmosiose šio sezono lenktynėse Suomijoje „Kaloppi ralli“. Šį savaitgalį Alūksnėje Latvijoje M. Samsono ir M. Varžos ekipažas patyrė avariją. „Winter Rally“ organizatoriai viliasi, kad pažeidimai nerimti ir laukia dueto starto ralyje. Šių metų ralio čempionatą turėtų papuošti vienas lig šiol nematytas automobilis-mutantas: „Ford Fiesta WRC“ kėbulas su „Mitsubishi“ agregatais. Tokią Lenkijoje sukonstruotą repliką planuoja vairuoti Gintautas Šlepikas. Taip pat tiksliai nežinia, ką strateguoja porą pastarųjų sezonų pirmuoju smuiku Lietuvos ralio čempionate griežęs Janis Vorobjovas. Kol kas jis socialiniuose tinkluose šmėžuojančiuose vaizdo siužetuose demonstruoja pavydėtinus BMW valdymo įgūdžius. Iš viso 2018-ųjų lietuviškame ralio kalendoriuje numatyti 5 etapai. Po sezono starto „Winter Rally“, antrojo etapo teks palaukti iki birželio viduryje vyksiančio „Žemaitijos“ ralio. Trečiasis etapas – „Samsonas Rally Rokiškis“ – bus surengtas rugpjūčio 3-4 dienomis, o ketvirtasis „DHL Rally Elektrėnai“, vyks rugsėjo 7-8 dienomis. Čempionatas tradiciškai finišuos spalio 5-6 d. Druskininkuose. „Winter Rally“ Utenos ir Molėtų apylinkėse vyks sausio 27 d. Festivalio svečiai galės stebėti Lietuvos ir užsienio šalių ralio meistrų kovas, linksmintis žiūrovų pramogų erdvėje. „Winter Rally“ vainikuos ralio apdovanojimai ir „Radistai Live Utena Show“ koncertas Utenos daugiafunkciame sporto centre. Bilietus, kurie ralio metu bus keičiami į ralio pasus, internetu galima įsigyti per oficialią festivalio svetainę https://www.winterrally.lt/ Ten publikuojama ir visa informacija dalyviams, žiūrovams ir žurnalistams.