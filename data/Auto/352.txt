Kaip pats vyras pasakojo, vieną vakarą, prisėdęs prie kompiuterio, internetinės skaičiuoklės pagalba nusprendė palyginti keleto draudimo bendrovių siūlomas įmokas bei išrinkti geriausią variantą, tačiau išvydęs siūlomas sumas, neteko žado. „Man buvo šokas, kai pamačiau tokias sumas. Kelios bendrovės siūlė didesnes nei 1000 eurų metines įmokas už civilinės atsakomybės draudimą. Man iškart kilo klausimas, ar tai normalu? Vaikui, kuris neturėjęs jokių pažeidimų ar avarijų buvo siūlomos tūkstantinės sumos, o mažiausia kaina – 700 eurų“, – stebėjosi vyras. Pagalvojęs, kad tai nesusipratimas, Jevgenijus kitą dieną nuvyko į draudimo bendrovę, kurioje pats yra apdraudęs savo automobilį, tačiau išgirdo panašius skaičius. „Buvo siūlomi 500-600 eurų. Jie skaičiuoja nepamatuotą riziką ir savo pinigus. Tas vairuotojas, kuris apdraus automobilį, kad ir už tuos 500 eurų, galvos, kad gal aš geriau vairuosiu mažiau, kad tik nesukelčiau eismo įvykio, ir kad man kita įmoka gal kažkiek sumažės“, – mano vyras. Nepatenkintas draudikų išvedžiojimais Jevgenijus automobilį perrašė ir apdraudė savo vardu tam, kad sumažintų įmoką, tačiau, pasak jo, iškilo kita, ne ką mažesnė problema. „Kaip man paaiškino draudime, kad ir po 5 ar 7 metų, kai mano dukra pirmą kartą apsidraus automobilį, civilinio draudimo įmoka vis tiek bus tokio pačio dydžio, o gal net ir didesnė“, – pasakojo vyras. Bendrai vertindamas draudimo įmokas pradedantiesiems vairuotojams Jevgenijus jas vadina neadekvačiomis. „Jaunas vairuotojas, neturėdamas jokio įrašo apie eismo įvykį turi mokėti 10 kartų daugiau nei stažą turintis vairuotojas. Aš suprantu, kad jei per pirmus metus sukeltų avariją, tai tvarkoj, tegul tada didėja įmokos, bet dabar, vadovaujantis jų logika, kiekvieną jaunuolį turėtų sodint i kalėjimą avansu, kokiems metams, kad žinotų, kas jam gresia ateity, jei padarys ką nors neteisėto“, – piktinosi vyras. Draudikai gina savo interesus DELFI susisiekė su draudimo bendrovėmis, kurių įkainiai minėtoje skaičiuoklėje viršijo tūkstantines sumas, tačiau pastarosios buvo nelinkusios komentuoti situacijos. Viena iš bendrovių gynėsi negalinti komentuoti įmokos sumų, nes bijo pažeisti Konkurencijos įstatymą. „Kainodaros klausimų komentuoti negalime. Galime pasakyti tiek, kad kiekvienam klientui pasiūlytai draudimo kainai įtakos turi keliasdešimt elementų, priklausančių ne tik nuo konkretaus kliento drausmingumo istorijos, bet ir nuo rinkos ir atskirų jos segmentų situacijos“, – sakė bendrovės atstovė. Kita civilinės atsakomybės draudimo paslaugas teikianti įmonė taip pat nesileido į platesnes kalbas. „Įvertinti kainą, ar ji yra per didelė šiuo atveju – būtų sudėtinga, nes ji priklauso nuo daugelio kriterijų ir skaičiuojama individualiai, tačiau jos priežastis tikrai nėra tai, kad transporto priemonė varoma elektra“, – aiškino draudikai. Tuo tarpu draudimo bendrovės „Gjensidige“ draudimo produktų, rizikos vertinimo ir kainodaros vadovas Baltijos šalims Andrius Dambrauskas sutiko paanalizuoti nepatyrusių vairuotojų draudimo kriterijus. „Apdrausdami vairuotojus privalomuoju draudimu, taikome tokius pačius kriterijus tiek vyresniems, tiek jaunesniems – vertiname draudimo istoriją, vairavimo stažą, automobilio parametrus ir t.t. Labiausiai atkreipiame dėmesį ne tiek į amžių, kiek į vairavimo patirtį. Tai yra susiję dalykai, mat įgūdžiai nesusiformuoja pernakt. Jie nuosekliai gerėja vairuojant metams bėgant. Mūsų turimi duomenimis, palyginus su 36-40 m. amžiaus grupe, 18-20 m. vairuotojų įvykių dažnis 90 proc. didesnis, o tai reiškia beveik dvigubai daugiau įvykių. 21-23 m. vairuotojai sukelia 34 proc., o 24-25 m. 8 proc. daugiau įvykių. Draudimo įmoka skaičiuojama individualiai kiekvienam vairuotojui, atsižvelgiant į kriterijų visumą“, – aiškina specialistas. Rimvydas Pocius, draudimo bendrovės ERGO Lietuvoje Transporto priemonių draudimo skyriaus vadovas sako, kad kiekvienas atvejis yra individualus, nes vertinama daug kriterijų, o ne tik vairuotojo stažas. „Vieni rizikos faktoriai yra susiję su transporto priemonės vairuotojais. Šiuo atveju svarbi yra vairavimo patirtis, draudimo laikotarpis, eismo įvykių istorija, transporto priemonės vykdoma veikla ir pan. Kiti rizikos faktoriai yra automobilio techniniai duomenys: transporto priemonės tipas, variklio tūris, galia, bendroji masė, vietų skaičius ir t.t. Taip pat vertinami visos rinkos rodikliai – bendras avaringumas ir žalos dydis, eismo intensyvumas, infliacija ir kt. Pasak R. Pociaus, kriterijai, kuriais yra vertinami vairuotojai, visiems klientams yra vienodi, nepriklausomai nuo to, ar vairuotojas turi sukaupęs patirtį, ar yra tik pradedantysis. „Skiriasi tik rizikos koeficientų svertai, kurie vienais atvejais yra didesni, o kitais – mažesni“, – aiškina draudimo atstovas. Vertindamas visuomenėje vyraujančią nuostatą, kad draudimas pradedantiesiems vairuotojams yra gerokai per didelis R. Pocius vadovaujasi statistika. „Nepatyrę vairuotojai dažniau sukelia eismo įvykius. Ir ši statistika, jei palyginsime su patyrusiais vairuotojais, skiriasi net kelis kartus. Todėl patirties neturinčių vairuotojų yra gerokai didesnis rizikingumas ir tai yra įvertinama siūlant draudimo sąlygas“, – teigia specialistas.