Svetainėje carscoops.com rašoma apie neseniai internete pasirodžiusį vaizdo įrašą, kurį papildančiame prieraše nurodoma, kad aiškintis garaže kilusio incidento suskubo ne mažiau kaip dešimt iki dantų ginkluotų pareigūnų. Automatų, kaip paaiškėjo, neprireikė, nes ir incidento jokio nebuvo – tiesiog visiškai negrėsmingas „Acura Integra“ (mūsų kraštuose labiau žinomas kaip „Honda Integra“) it pasiutęs tratėjo šūvius primenančiais garsais. Automobilio savininkas Enrique Mendoza kaip tik eksperimentavo su starto kontrolės funkcija netoli nuosavo garažo. Jam nė į galvą neatėjo, kad automobilio keliams triukšmas gali sulaukti šitokio dėmesio. „Stačiausi automobilį ir dar eksperimentavau su starto kontrole, o policininkai pamanė, kad kažkas šaudo automatu AK-47. Netrukus ir apsireiškė nešini ginklais. Vis dėlto kai išsiaiškino, kad kaltininkas – automobilis, išties lengviau atsiduso“, – pasakoja automobilio savininkas. Supratę, kas iš tiesų vyko, pareigūnai, žinoma, nurimo, tačiau vykdami į vietą, iš kurios girdėjo šūvius, jie buvo nusiteikę vaikytis nusikaltėlį su automatiniu ginklu. Beje, vieną pareigūną E. Mendozos paaiškinimas įtikino ne iš karto. Gerai bent, kad prieš imdamasis veiksmų jis leido automobilio savininkui pademonstruoti, kas sukelia šūvių garsą.