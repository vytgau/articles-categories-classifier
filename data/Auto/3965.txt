Valstybinės institucijos visame pasaulyje garsėja savo biurokratija – jose kaupiasi krūvos dokumentų, kurie lieka nepatikrinti, ir daiktų, atsidūrusių ne savo vietoje. Taip nutinka, ir iš dalies tai galima suprasti. Visi mes žmonės, visi mes darome klaidas, ir valstybės tarnautojai nėra išimtis. Vienas iš neseniai įvykusių nesusipratimų dėl nesusikalbėjimo iškilo į viešumą dėl savo didelio masto. Tai nutiko Vorkingtono policijos nuovadoje Kambrijoje (Jungtinė Karalystė), kai policijos pareigūnai nuovados teritorijoje pastebėjo įtartiną automobilį. Visame pasaulyje didėjant įtampai dėl teroristinių išpuolių, nenuostabu, kad policijos pareigūnams sukėlė įtarimų nuovados stovėjimo aikštelėje stovintis neaiškios kilmės „Vauxhall Corsa“. Laikydamiesi tokioms situacijoms taikomų nurodymų, jie iškvietė išminuotojų būrį, nes baiminosi, kad automobilyje gali būti sprogmenų. Pastatas buvo evakuotas, keliai užblokuoti, o automobilis susprogdintas, siekiant užtikrinti, kad jis nesprogs pats ir nesužeis praeivių. Kai automobilis buvo susprogdintas, policininkai ėmė ieškoti jo savininko (-ės), kad galėtų jam arba jai pranešti, kad automobilį teko sunaikinti. Kaip praneša BBC, paaiškėjo, kad automobilį nuovados stovėjimo aikštelėje paliko kiti pareigūnai, nes teikė pagalbą jo savininkui, kuris sunegalavo ir teko jį gabenti į ligoninę. Jų kolegos tuo metu buvo iškviesti į kitą vietą, todėl apie tai nieko nežinojo. Policija atsiprašė už šį incidentą ir pareiškė žiniasklaidai, kad viskas buvo atlikta rūpinantis visuomenės saugumu. Problema buvo apibūdinta kaip „vidinės komunikacijos klaida“.