Kol Lietuva džiaugėsi šventine diena, ekipažas džiaugėsi suledijusiais Suomijos miško keliais. Greitais ir itin pavojingais tramplynais garsėjantis „Vaakuna Rally“ bei beveik 150 ekipažų startinis sąrašas įpareigojo tinkamai susipažinti su važiavimo sąlygomis, tad dalis „Samsonas Racing“ komandos Lietuvą paliko dar trečiadienį, o ketvirtadienį jau suko kilometrus. Tiesa, šią treniruotę praleisti teko komandos šturmanui Mindaugui Varžai, kuris Suomiją pasieks tik ketvirtadienio vakare. Šią bėdą išspręsti sėkmingai padėjo 25-erių šturmanė A. Villikka su malonumu sutikusi pasivažinėti su Martynu. Nors A. Villikka ir atrodo nekaltai, šios damos nuvertinti nevertėtų – stenogramas ji skaito jau antrus metus, yra praleidusi nemažai laiko dirbdama „DogBox“ komandos dirbtuvėse raliui ruošdama „Subaru“ automobilius bei perrinkusi ne vieną „Samsonas Motorsport Transmissions“ pavarų dėžę.  Po testų M. Samsonas liko patenkintas ir šturmano pokyčio labai nesureikšmino: „Su Mindaugu kartu važiuojame jau 11 metų, susikalbėjimas ekipaže tikrai geras, tad dėl to esame ramūs. Šio pasivažinėjimo metu svarbiausia buvo išbandyti automobilį, perprasti jo skirtumus nuo mūsų „BMW M3X“, bei pasižvalgyti po regioną – jis tikrai įspūdingas“. M. Samsonas kartu su M. Varža „Vaakuna Rally“ startuos jau antrą kartą. Kartu su šiuo ekipažu iš Lietuvos varžytis atkeliauja ir Jono Pipiro bei Aisvydo Paliukėno ekipažas. Aukštų tikslų „Samsonas Racing“ sau nekelia puikiai suprasdami, jog Suomijoje ralio lygis iš ties aukštas ir čia užaugusius lenktynininkus pavyti yra labai sunku.