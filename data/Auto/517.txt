Tačiau kodėl jos logotipe – kryžius ir saracėną ryjanti gyvatė? Arba ką bendro turi „Alfa Romeo“ ir Ferrari“? Apie tai – dešimties įdomiausių faktų rinkinys apie šio išskirtinio gamintojo istoriją bei dabartinius modelius. 1. Numeris vienas automobilių sporte „Alfa Romeo“ gali pasigirti didinga istorija, nemažai jos siejama su automobilių sportu. Ji tokia turtinga, kad kai kurių pasiekimų neįmanoma ne tik pagerinti, bet ir pakartoti. 1925-aisiais metais vyko pirmosios „Formulės 1“ pirmtakės – „Automobile World Championship“ – varžybos. „Alfa Romeo“ jose varžovams nepaliko vilčių. 1933-aisiais vykusiose prestižinėse „Mille Miglia“ lenktynėse pirmi dešimt finišo liniją kirtusių automobilių buvo „Alfa Romeo“. O 1950-aisiais vykusiame pirmajame „Formulės 1“ pasaulio čempionato sezone nugalėjo... „Alfa Romeo“. „Alfa Romeo“ modeliai daug kartų pirmi kirto finišo liniją ne tik „Mille Miglia“, bet ir „Targa Florio“ bei kitose žymiose lenktynėse. 2. Logotipas – pagarba istorijai Šiandien žinomas „Alfa Romeo“ pavadinimas dienos šviesą išvydo tik 1920-aisiais – iki tol Italijos automobilių gamintojas buvo vadinamas A.L.F.A. vardu. Tačiau jo logotipo stilistika išliko nepakitusi nuo pat įmonės įkūrimo 1910-aisiais.  „Alfa Romeo“ buvo įkurta Milane, tad įmonės logotipe atsidūrė šio miesto herbas. Milaną nuo XII amžiaus valdė Viskončių šeimyna, kurios herbas – saracėną ryjanti gyvatė, vadinamas biscione. Abu logotipus sudėjus bei apvedus mėlynu apskritimu, buvo gautas vieno žinomiausių automobilių gamintojų iš Italijos prekinis ženklas, atpažįstamas visame pasaulyje. Jo kontūrai bei stilistika ne kartą keitėsi – paskutinis patobulinimas buvo atliktas 2015-aisiais – tačiau du pagrindiniai elementai išliko jau daugiau nei 100 metų. Biscione randama ir kitos Lietuvoje gerai žinomos italų Sforzų giminės herbe. XVI amžiuje giminės atstovė Bona Sforza buvo Žygimanto Senojo žmona, Didžioji Lietuvos kunigaikštienė ir Lenkijos karalienė. Manoma, kad ji yra šiuolaikinės lietuviškos virtuvės pradininkė ir atvežė į šalį įvairius maisto produktus – agurkus, bulves, pomidorus. 3. Inovatyvumas technologijose ir dizaine „Alfa Romeo“ į priekį veda ne tik automobilių sportas, bet ir inovacijos technologijose bei dizaine. Pavyzdžiui, 1954-ųjų Turino automobilių parodoje pristatytas „Alfa Romeo BAT 7“ koncepcinis modelis pasižymėjo išskirtiniu efektyvumu – jo aerodinaminio pasipriešinimo koeficientas buvo vos 0,19 Cd. Tai – fantastiškas pasiekimas net ir šiandien gaminamiems modeliams, nes daugelis sunkiai pasiekia 0,25 ar net 0,30 ribą. 1968-ųjų Paryžiaus automobilių parodoje „Alfa Romeo“ visą pasaulį nustebino „Carabo“ koncepcija – tai buvo žymiausias automobilis, turėjęs pleišto formos kėbulą stačiais kampais bei pirmasis su žirklių tipo skersai pakeliamomis durimis. Abu šie dizaino elementai įkvėpė ne vieną vėlesniais dešimtmečiais pasirodžiusį automobilį. 4. Brangi istorija Brangiausiai parduotas „Alfa Romeo“ automobilis yra 1939-aisiais pagamintas „8C 2900B Lungo Spider by Touring“ – 2016-aisiais „RM Sotheby‘s Monterey“ aukcione už jį buvo sumokėta 19,8 mln. JAV dolerių. Tai yra brangiausias kada nors parduotas automobilis, pagamintas iki antrojo pasaulinio karo. 5. Pagarba Legendinis automobilių kūrėjas Henry Fordas buvo didelis „Alfa Romeo“ gerbėjas. Jis yra pasakęs, kad kiekvieną kartą pravažiuojant „Alfa Romeo“ automobiliui pakelia kepurę. „When I see „Alfa Romeo“ go by, I tip my hat“, – taip skamba tiksli konvejerio išradėjo citata. 6. Pavadinimuose – vietovardžiai „Alfa Romeo“ modelių pavadinimai paprastai nėra atsitiktiniai žodžiai. Pavyzdžiui, pirmasis įmonės istorijoje didesnio pravažumo automobilis pavadintas Alpių perėjos „Stelvio“ vardu. Aukščiausias asfaltuotas kelias Italijoje turi 48 apsisukimus bei kaip niekas kitas tinka išbandyti idealų 50/50 svorio balansą tarp ašių turintį sportišką „Stelvio“ visureigį. 7. Greitis ne tik istorijoje Gamintojo pasiekimai automobilių sporte nesibaigė septintajame praėjusio amžiaus dešimtmetyje. „Alfa Romeo“ vardas 2018-aisiais bus matomas „Formulėje 1“, o naujausias gamintojo kūrinys – „Stelvio“ SUV – yra greičiausias didesnio pravažumo automobilis Niurburgringo trasoje. Vieną legendinės „Nordschleife“ konfigūracijos ratą „Alfa Romeo Stelvio Quadrifoglio Verde“ įveikė per 7 min. 51,7 sek. 8. Saugumas neatsiejamas nuo greičio Naujausi „Alfa Romeo“ automobiliai – „Giulia“ bei „Stelvio“ – yra vieni saugiausių savo klasėse. Abu modeliai surinko maksimalų 5 žvaigždučių įvertinimą nepriklausomuose „Euro NCAP“ tyrimuose bei buvo puikiai įvertinti už suaugusiųjų, vaikų saugumą eismo įvykio metu bei įvairias montuojamas saugumo sistemas. 9. „Quadrifoglio“ mistika Sportiški italų gamintojo automobiliai žymimi keturlapiu dobilu trikampiame baltame fone. Sėkmės simbolį pirmą kartą 1923-aisiais panaudojo Ugo Sirocci, o „Alfa RL“ nugalėjo „Targa Florio“ lenktynėse. Vėliau bandydamas keturlapiu dobilu nepažymėtą automobilį U. Sirocci žuvo – kalbama, kad nuo to laiko visi lenktynėse dalyvaujantys ir sportiški „Alfa Romeo“ modeliai pradėti žymėti šiuo simboliu. 10. Draugystė su „Ferrari“ „Alfa Romeo“ yra neatsiejamas nuo „Ferrari“. Būtent „Alfa Romeo“ lenktynių komandoje savo karjerą pradėjo Enzo Ferrari, vėliau įkūręs savo pavarde pavadintą įmonę. Vėliau abu gamintojai turėjo ne vieną bendrą projektą, jų netrūksta ir dabar. Garsieji į „Alfa Romeo Giulia Quadrifoglio Verde“ ir „Stelvio Quadrifoglio Verde“ montuojami 510 AG pasiekiantys 2,9 l „twin-turbo“ V6 varikliai yra sukurti „Ferrari“ gamykloje.