Sugedo turbina? Prasti reikalai, nes paklosi tiek, kad geriau kitą automobilį nusipirkti. Tokios kai kurių mechanikų kalbos ne juokais gąsdina gedimo priežastį išgirdusius automobilių savininkus. Jei mašiną lygintume su žmogaus organizmu, tai variklis būtų širdis, o turbina – plaučiai. Didelis slėgis, susikaupęs išmetimo kolektoriuje, nebeleidžia varikliui kvėpuoti. Kad piniginė skaudžiai nepaplonėtų, turbinų ekspertai ragina laiku atkreipti dėmesį į tam tikrus signalus. Užsidegusi lemputė prietaisų skydelyje, dingusi trauka, juodos arba mėlynos spalvos dūmai spaudžiant akceleratorių ir garsas lyg būtumėte kur nors miške, o netoliese ūkautų paukštis. Ekspertai sako, kad turbinos gedimai – tai jau padarinys. Kažkas sugedo prieš tai arba pats vairuotojas nesirūpino savo automobiliu. Pavyzdžiui, variklį girdė netinkama pigiausia alyva, nekeitė oro filtrų ir... staigmena tiems, kurie važinėja ekonomiškai. „Problema, kad važinėja ekonomišku režimu – iki dviejų tūkstančių apsukų. Nepamina greičio pedalo, o palaipsniui negali išsivalyti kietųjų dalelių suodžių filtras. Noriu visiems pasakyti, kad kartais su dyzeliniu varikliu reikia paspausti greičio pedalą iki maksimalių apsukų. Tai nereiškia, kad reikia lėkti 220 km/val., bet, sustojus prie sankryžos, reikėtų pirma pavara nuspausti greičio pedalą iki galo. Taip išsivalys suodžių filtras ir toliau galėsite ramiai važinėti“, – sako Virginijus Klimauskas, turbokompresorių remonto centro TURBOBALTIC serviso vadovas. Turbina gali sugesti dėl aibės priežasčių, pavyzdžiui, po eismo įvykio ar į ją patekus svetimkūnių. Detalės taisymo kaina tikrai kandžiojasi ir dar priklauso nuo to, ar vakuumu, ar elektra turbina reguliuojama. Vis dėlto, net ir pastebėjus turbokompresoriaus gedimo požymių, pulti į paniką nereikėtų. Faktai rodo, kad sugedus turbinai, automobilio savininkas dažnai patenka tarsi į užburtą ratą. Turbinos remontas – ne juokas, jį patikėti verta tik patikimiems meistrams, sako specialistai. Ir pasakoja apie atvejus, kai dėl eilinį kartą netinkamai atliktų turbinos remonto darbų automobilis net užsidega. Plačiau žiūrėkite laidos įraše nuo 13 min. 23 sek. 