„Lietuvoje autonominių automobilių įstatymas, tikėtina, bus priimtas šiais metais ir įsigalios kitąmet. Autonominiai automobiliai yra ateitis ir Seime tikrai labai sklandžiai skinasi kelią šis įstatymas (...) Tokių automobilių gamintojai irgi žiūri, kurios šalys teisiškai labiau pasiruošusios ir mes tikimės taip pritraukti tuos testuojančius automobilius, parodyti, kad Lietuva yra progresyvi šalis“, – trijų Baltijos šalių transporto ministrų susitikimui skirtoje spaudoje konferencijoje Vilniuje sakė R. Masiulis. Ministras su kolegomis iš Baltijos šalių trečiadienį išbandė savivaldį automobilį. Vyriausybė birželį pritarė Saugaus eismo automobilių keliais įstatymo pataisoms - jos apibrėžta savivaldžio automobilio sąvoką, nustato jų dalyvavimo eisme ir bandymų sąlygas. Tikimasi, kad naudojant tokius automobilius, sumažės avaringumas, spūstys, aplinkos tarša, verslas galės plėtoti išmaniąsias sistemas ir technologijas.