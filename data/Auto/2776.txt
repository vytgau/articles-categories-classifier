Kaina šokiravo „Esu legalus taksi vairuotojas. Kad juo galėčiau būti ir toliau, privalau savo transporto priemonę „Ford Focus C-max“ (2006 metų gamybos) drausti privalomuoju civiliniu draudimu. Pasirinkus „edrauda“ puslapyje, nes reklamuojama, kad tai – pigiausia paslauga, buvau šokiruotas! Suvedus visus duomenis gavau „patrauklius“ pasiūlymus su nuolaida. Be to bandydamas kitur sėkmę, tarkime BTA draudime internetu, net neleidžia vesti taksi numerio, nors jis yra privatus. Esu drausmingas vairuotojas, neturėjęs įvykių, 25 metų stažas“, – laiške DELFI rašo taksistas Darius. Patyręs vairuotojas buvo šokiruotas išvydęs, kad „patrauklaus“ pasiūlymo metams kaina yra 42 tūkst. eurų. Be jokios abejonės, tai – techninė klaida. Bet kokiu atveju draudikai neslepia, kad kaina taksi automobiliams sparčiai kopia aukštyn. Brangiau, nes daugiau važiuoja Europos bendrovės „ERGO Insurance“ Lietuvoje Draudimo departamento direktorius Tomas Nenartavičius teigia, kad taksi automobiliai nuvažiuoja kur kas daugiau kilometrų, nei asmeniniai automobiliai. Todėl ir kaina taksi mašinoms yra didesnė. „Konkrečiu atveju draudimo suma atrodo itin didelė, tačiau sudėtinga detaliau komentuoti nežinant tikslių detalių. Taksi automobiliai priskiriami padidinto rizikingumo objektams, todėl ir tokių transporto priemonių draudimas yra brangesnis. Pagrindinės priežastys – taksi automobilių yra kur kas didesnis eksploatavimo laikas valandomis ir pravažiuotų kilometrų skaičius, o naudojimo teritorija yra miestai. Neretai tuo pačiu automobiliu pakaitomis važiuoja net keli tos pačios bendrovės vairuotojai“, – sako specialistas. T. Nenartavičiaus teigimu, dėl išaugusios eismo įvykiuose patiriamų žalų sumos, pabrangusio automobilių remonto ir didėjančios infliacijos draudikai patyrė nuostolių, todėl transporto draudimo kainos keitėsi daugeliui vairuotojų. Ne išimtimi tapo ir taksi automobiliai. „Statistika rodo, kad taksi automobiliai kur kas dažniau patenka į eismo įvykius ir sukelia žalą tretiesiems asmenims ar jų turtui. Be to, smarkiai nusidėvėję ir mažą likutinę vertę turintys taksi automobiliai dažniau nei kiti papuola į abejotinomis aplinkybėmis nutikusius eismo įvykius. Tokiais atvejais draudikams kyla pagrįstų įtarimų dėl galimo piktnaudžiavimo siekiant neteisėtai pasipelnyti. Ši aplinkybė, taipogi, nulemia taksi automobilių draudimo paslaugų kainą. Transporto priemonių valdytojų civilinės atsakomybės draudimas yra privaloma draudimo rūšis, todėl licenciją tokios draudimo rūšies veiklai turintis draudikas negali atsisakyti teikti draudimo paslaugų“, – pažymi „Ergo“ atstovas. Į avarijas patenka dažniau „Lietuvos draudimo“ Verslo draudimo rizikos vadovas Arūnas Raziūnas taip pat tikina, kad taksi automobiliai patenka į padidintos rizikos grupę. „Taksi veikla, arba dar kitaip mokamas keleivių pervežimas, dėl turimos draudimo statistikos, pagal nuostolių rezultatus patenka į segmentą, kuris daugelio draudikų yra laikomas padidinta rizika. Juk automobilis „nuolat“ yra eisme, todėl daugiau tikimybės patekti į eismo įvykius, ir iš tiesų, taksi automobiliai daug dažniau nei kiti automobiliai patenka į eismo įvykius. Taip pat šioje veikloje dažnesni turtiniai bei asmens žalų nuostoliai, dėl sužalotų keleivių ir panašiai“, – teigia A. Raziūnas. Vis dėlto „Lietuvos draudimo“ atstovas tikina, kad taksi automobilių draudimo kaina nekilo žymiau, nei kitų automobilių. „Draudimo kaina skaičiuojama individualiai kiekvienam klientui, todėl negalime pasakyti, kad taksi kainos kinta labiau nei kitų draudimo grupių. Atsiradus abejonėms dėl kainodaros klaidų (o tokia didelė kaina galėtų būti tiek sistemos klaidos, tiek informacijos pateikimo ar užpildymo, kuriuos internete atlieka draudėjas, netikslumų), rekomenduotumėme tai papildomai pasitikslinti konkrečiose draudimo bendrovėse“, – sako A. Raziūnas. Specialistas teigia, kad šiuo metu rinkoje pastebimos dvi pagrindinės priežastys, kurios lemia kainų augimą. „Pirma, ir svarbiausia, – nuo 2014 metų kasmet po 10 proc. augantis avarijų dažnis. Antra, didėjanti žalų infliacija, tai yra paslaugos (servisų darbų įkainiai) ir prekės (detalės), kurios reikalingos žalai atlyginti, automobiliui suremontuoti auga kelis kartus sparčiau nei bendra infliacija šalyje. Šias dvi priežastis nulemia tai, kad degalų kainos laikosi sąlyginai žemame lygyje, o tai skatina keliones automobiliu (dažnesnės kelionės – daugiau tikimybės pakliūti į eismo įvykį, daugiau automobilių keliuose – dažnesnės avarijos) ir tai, kad gyventojai ir įmonės įsigyja vis daugiau naujesnių, o tai reiškia – brangesnių automobilių, kurių remonto sąnaudos yra ženkliai aukštesnės nei senesnio automobilių parko“, – teigia A. Raziūnas. Kaina – gerokai didesnė AAS „BTA Baltic Insurance Company“ filialo Lietuvoje Marketingo ir viešųjų ryšių skyriaus vadovas Borisas Jonas Kuzmas neslėpė, kad portale edrauda.lt apsidrausti šiuo draudimu nepavyks. „Mes nedalyvaujame šioje internetinėje skaičiuoklėje, t.y. BTA pasiūlymo per ją gauti nėra galimybės. Kalbant apie taksi automobilių draudimą – taip, mes draudžiame automobilius, naudojamus taksi paslaugoms teikti“, – sako B. J. Kuzmas. BTA atstovas negalėjo pateikti konkrečių skaičių, kiek draudimas taksi automobiliams yra didesnis. „Draudimo įmoka taksi automobiliams yra gerokai didesnė. To priežastys yra daug intensyvesnis automobilių eksploatavimas miesto keliais (padidinta rizika) ir ženkliai didesnis šio segmento avaringumas“, – teigė specialistas.