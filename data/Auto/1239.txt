Ką bendro gali turėti Libijos mečetės imamas ir automobilių pardavėjas, pusę savo gyvenimo pragyvenęs JAV Teksaso valstijoje? Juos vienija tas pats hobis, ta pati gyvenimo aistra. Šie du vyrai – baikeriai iš Tripolio miesto. Kiekvienais metais Libijos sostinėje tokių žmonių vis daugėja – motociklų mylėtojų mieste jau keli šimtai. Jų nebaugina nei duobėti keliai, nei gyvenimo sunkumai bei nepriteklius: plieninis žirgas padeda bent trumpam pabėgti nuo problemų ir pasidžiaugti visokeriopa laisve. Nepaisant ekonominės krizės, kuri Libiją ištiko dėl daug metų vykusio vidinio konflikto, importinių prekių srautas gana stabilus. Todėl technikos ir baikeriams skirtų aksesuarų įsigijimas – tik pinigų klausimas. Turtingesni noriai perka užsienyje pagamintus motociklus, o ne tokie pasiturintys baikeriai tenkinasi perdarytais senais modeliais, išsaugotais iki pat šių dienų. Libijos sostinėje išpopuliarėję hobiai po truputį plinta po visą Libiją, kituose šalies miestuose jau veikia pirmosios baikerių organizacijos. Kaip ten bebūtų, vietos gyventojams, norintiems išbandyti šią pramogą, reikia nemažai drąsos. Remiantis Pasaulio sveikatos organizacijos duomenimis, Libija – šalis, kur eismo įvykiuose žūsta daugiausia žmonių: 100 tūkst. gyventojų tenka 73 mirtinos avarijos.