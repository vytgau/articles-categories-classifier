Klastingus Peru smėlynus iš arti A. Juknevičius matė ir išbandė dar 2013-ais, kuomet kaip komandos vadovas ralyje dalyvavo su Kazachstano „Astana“ komanda. Vos sužinojęs, kad šiemet Peru grįžta į žemėlapį Dakaro vilkas buvo skeptiškas dėl žadamo ralio sunkumo ir smėlio kiekio. „Organizatoriai kasmet bando atgaivinti tą Dakaro dvasią, kur lenktynininkai vargdavo, likdavo nakvoti dykumose, turėjo fiziškai kasdien save įveikti. Dabar taip gyvena paskutinis 20-ukas, o visi kiti palyginus su tais laikais gyvena labai komfortabiliai, – apie sunkumus maratone pasakoja A. Juknevičius. – Tiesa po pirmų dienų matome, kad palūžta ir lyderiai – organizatoriai tikrai bent didžiąja dalimi pateisino tuos lūkesčius – šis Dakaras skirtas stipriems ir saikingiems. Kopos toks jau žaisliukas – užšoksi nemokėdamas ar persistengdamas, didelė tikimybė, kad tave negailestingai numes.“ Ketvirtąją varžybų dieną lenktynininkų laukia dar vienas siurprizas – „dragas“ Ramiojo Vandenyno pakrante. Sportininkai automobilių kategorijoje startuos keturiese vienu metu, vienoje linijoje, lygiai taip, kaip per traukos lenktynes. „Bus įdomu – visureigių „drago“ turbūt ne visada pamatysi. Mums dabar svarbiausia išsilaikyti 20-uke greičiausių. Tai mums duoda ir labai geras startines pozicijas ir bendrai tai yra mūsų tempo zona. Dabar tikslas – išsilaikyti būtent čia“, – sakė A. Juknevičius. Po keliasdešimties kilometrų pakrante, sportininkai kils – į kopas ir į aukštikalnes. Čia Dakaro ralio dalyviai pirmą kartą kils daugiau nei 2000 m virš jūros lygio. Antanas Juknevičius ir Darius Vaičiulis prie starto linijos stos 16 val. 49 min.