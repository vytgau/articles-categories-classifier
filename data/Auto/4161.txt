Kaip rašoma pranešime žiniasklaidai, nukentėjęs sraigtasparniu buvo nugabentas į Nicos ligoninę, tačiau gydytojai jam niekuo padėti nebegalėjo... „Tai ne tik aptemdė vis ralio šventę bet ir gerokai sujaukė mūsų planus. Norėjome atakuoti nuo pat pirmųjų metrų, nes žinojome, kad greitai pasivysime priešais startavusius. Dėl to buvo itin svarbu kuo geriau pasirodyti pirmą ralio dieną, kad po pergrupavimo galėtumėm turėti kuo aukštesnę starto poziciją“, – pasakojo lenktynėse startavusio vienintelio lietuviško ekipažo pilotas Deividas Jocius. Dėl to ketvirtadienį vietoj dviejų, realiai buvo surengtas tik vienas greičio ruožas. Jame „MVP Racing“ komandos sportininkai – D. Jocius ir Donatas Zvicevičius – su „Mitsubishi Lancer Evo X“ parodė 35-ą rezultatą. „Tai niekaip neatspindi mūsų realaus greičio. Pirmame greičio ruože lenktynės nevyko, o antrajame mes trasoje turėjom lenkti gal tris automobilius. Antroje greičio ruožo pusėje iš viso dingo stabdžiai. Kelis kartus apsisukome trasoje, vieną kartą užkabinome stulpelį. Buvo tiek nuotykių, kad stebuklas, jeigu mes esame 35 vietoje“, – po pirmos lenktynių dienos sakė D. Jocius. Po pirmos lenktynių dienos „MVP Racing“ komandos inžinieriai nutarė, kad reikia pakeisti automobilio stabdžius. D. Jocius penktadienį startuos su asfaltinei dangai skirtais stabdžiais, kurie yra gerokai galingesni ir efektyvesni. Pirmą lenktynių dieną lietuviai abu greičio ruožus pravažiavo su sausai dangai skirtomis „slick“ tipo padangomis. Mat greičio ruožuose didžioji dalis trasos driekėsi ant sauso asfalto ir ledo buvo itin mažai. Tuo tarpu šiandien pirmuosiuose greičio ruožuose dominuos slidi kelio danga. „MVP Racing“ komandos inžinieriai, pasitarę su lenktynininkais ir ralio žvalgais vienbalsiai nutarė, kad pirmus greičio ruožus būtina važiuoti su dygliuotomis žieminėmis padangomis. „Neturime bereikalingų iliuzijų. Šiandien su padangomis atspėjome idealiai. Nepaisant to, kad kai kurie konkurentai važiavo su dygliais, esu įsitikinęs, kad mūsų rezultatui labai daug padėjo teisingai parinktos sausam asfaltui skirtos padangos. Tikiuosi rytoj taip pat nuspėsime teisingai“, – sakė D. Jocius. Pusę dviejų nakties grįžęs po pirmos lenktynių dienos D. Jocius skubėjo ilsėtis. Lietuvis gerokai pasigerino savo starto poziciją, o tai reiškė gan trumpą naktį. Vėlai baigus lenktynes reikėjo keltis anksti, kartu su Monte Karlo ralio lyderiais. Po pirmos dienos D. Jocius džiaugėsi dėl šalia trasos plazdančių daugybės trispalvių. „Tikrai visas jas pastebiu ir mūsų ekipažui tai reiškia neįtikėtinai daug“, – grįžęs į komandos būstinę džiaugėsi D. Jocius. Į Monte Karlo ralį stebėti lietuvių ekipažo iš Lietuvos atvažiavo daugiau kaip šimtas gerbėjų. Po pirmosios dienos Monte Karlo lyderių rikiuotė atrodo taip: (vieta, komanda, atsilieka nuo pirmaujančio) 1. T. Neuville Hyundai Motorsport 2. S. Ogier M-Sport World Rally Team +7.8 sek. 3. J. Hanninen Toyota Gazoo Racing +15.0 sek. 4. K. Meeke Citroen Total Abu Dhabi +15.8 sek. 5. O. Tanak M-Sport World Rally Team +19.4 sek. 6. E. Evans M-Sport World Rally Team +21.0 sek. 7. C. Breen Citroen Total Abu Dhabi +25.4 sek. 8. D. Sordo Hyundai Motorsport +26.6 sek. 9. J. M. Latvala Toyota Gazoo Racing +28.4 sek. 10. A. Mikelsen Skoda Motorsport +30.0 sek. ......... 35. D. Jocius MVP Racing +4:08.3 min.