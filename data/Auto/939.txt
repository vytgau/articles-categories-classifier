Nugalėjo čempiono titulą ginantis rusas Vladimiras Vasiljevas su „Mini“ automobiliu. Jis 340,3 km greičio ruožą įveikė per 4 val. 47 sek. Antrąją vietą užėmė „Iveco“ sunkvežimį vairuojantis olandas Gerardas de Rooy'us (+17 min. 26 sek.), trečiąją – prancūzas Mathieu Serradoris („LCR 30“, +17.48). G. Petrus su „Rallyraid UK“ automobiliu nugalėtojui pralaimėjo 3 val. 39 min. 4 sek. Bendroje įskaitoje lyderio poziciją išsaugojo M. Serradoris. Jis antroje vietoje esantį V. Vasiljevą lenkia 45 min. 2 sek. G. Petrus (+15:16.34) iš 15-os vietos smuktelėjo į 16-ąją. Motociklų lenktynėse nugalėjo čempiono titulą ginantis norvegas Palas Andersas Ullevalseteris (KTM) – 4 val. 25 min. 14 sek. Antras buvo italas Simone Agazzi („Honda“, +13.36), trečias – portugalas Luisas Miguelis Oliveira (KTM, +16.44), ketvirtas – italas Paolo Ceci (KTM, +18.26). Bendroje įskaitoje pirmaujantis P. Ceci antroje vietoje esantį L. M. Oliveirą lenkia 50 min. 39 sek. Penktadienį lenktynininkų laukia 408 km greičio ruožas. „Africa Eco Race“ lenktynėse, kurias sudaro 12 etapų, startavo 35 motociklininkai ir 56 automobiliai bei sunkvežimiai. Dalyviai iki sausio 14 dienos nuvažiuos per 6000 km Maroke, Mauritanijoje ir Senegale.