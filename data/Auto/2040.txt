„eGT“ kurs naujus elektromobilius su išmaniomis ryšio sistemomis, atitinkančiomis klientų Kinijoje lūkesčius. Aljanso ir „Dongfeng“ elektromobiliams bus panaudojama „Renault-Nissan“ aljanso „A“ segmento SUV automobiliui sukurta platforma. Jie sujungs pasaulinio elektromobilių rinkos lyderio technologijas, aljanso kaštus mažinančias konstrukcijas ir konkurencingus „Dongfeng“ gamybos kaštus. „Naujos bendrosios įmonės su „Dongfeng“ įkūrimas patvirtina mūsų siekį Kinijos rinkai pasiūlyti konkurencingus elektromobilius, – sakė „Renault-Nissan“ aljanso vadovas Carlosas Ghosnas. – Mes esame įsitikinę, jog sugebėsime patenkinti klientų Kinijoje lūkesčius ir sustiprinti mūsų pasaulinės elektromobilių lyderystės pozicijas.“ „Šis projektas yra bendrų, iš „Dongfeng“, „Renault“ ir „Nissan“ sudaryto „auksinio trikampio“, pastangų rezultatas. Pasitelkiant pažangų verslo modelį, siekiama Kinijos rinkai pateikti elektromobilius, – sakė Zhu Yanfengas, „Dongfeng“ vadovas. – Mes ketiname atitikti besikeičiančias Kinijos rinkos tendencijas. Čia automobiliai tampa lengvi, varomi elektra, išmanūs, komunikuojantys tarpusavyje ir naudojami dalijimosi schemose. Visa tai įrodo gilesnį ir stipresnį strateginį šių trijų šalių bendradarbiavimą“. „Renault“, „Dongfeng“ ir „Nissan (China) Investment Co., Ltd.“ pasirašė sutartį steigti naują bendrąją įmonę. „Renault“ valdys 25 procentus „eGT“, „Nissan“ teks kiti 25 procentai, o „Dongfeng“ bus likusių 50 procentų savininkas. Naujai sukurtą „eGT“ bendrovę ketinama įkurdinti Centrinėje Kinijoje, Hubėjaus provincijoje esančiame Šijano mieste. Elektromobiliai bus gaminami Šijane esančioje „Dongfeng“ gamykloje, kurios metinis gamybos pajėgumas siekia 120 000 automobilių. Naujojo elektromobilio gamybą čia tikimasi pradėti 2019 metais. Kinijos Automobilių gamintojų asociacijos duomenimis, ši šalis yra didžiausia pasaulyje akumuliatoriais varomų elektromobilių rinka pasaulyje. 2016 metais Kinijoje buvo parduoti 256 879 akumuliatoriniai elektromobiliai. Palyginti su praėjusiais metais, tai sudaro net 121 procento augimą. Per pirmuosius septynis 2017 metų mėnesius akumuliatorinių elektromobilių gamyba pasiekė 223 000 vienetų, o prekybos apimtys – 204 000 vienetų. Šių skaičių augimas atitinkamai siekia 37,8 proc. ir 33,6 proc. Naujasis projektas taikosi išnaudoti šio, greitai augančio, Kinijos rinkos segmento potencialą.