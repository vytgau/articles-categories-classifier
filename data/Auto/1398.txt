Šiam tikslui visi lenktynininkai bei jų komandos pasipuošė ir susirinko į kasmetinius apdovanojimus. Šalia Vaidilos teatro jau laukė raudonas kilimas ir dvi „Nissan Navara“. Vienas iš AFL organizatorių Giedrius Čenkus, apsitempęs auksinėmis kelnėmis ir rankose laikydamas skeptrą, pristatė praėjusio sezono supernovas ir kito sezono debiutus. Ryškiausi 2017 metų žmonės ir reiškiniai lipo į sceną atsiimti nominacijų. Ir tada atėjo metas svarbiausiems vakaro žmonėms. Greičiausiems šių metų lenktynininkams. Bet apie viską nuo pradžių. Kaip skaičiuojami AFL taškai? Pradėkime nuo AFL taisyklių 8 skyriaus – taškų lentelė, kurios pagalba preciziškai išmatuojamas kiekvienas dalyvis ir sezono gale šampano pursluose nusprendžiama, kuris buvo greičiausias. Taškai „Time Attack“ bei „Wolf Race“ rungtyse skaičiuojami vienodai: pirmos vietos nugalėtojas gauna 10 taškų. Antrasis gauna 8 taškus, o likę 8 lenktynininkai atitinkamai po vieną mažiau. 10 ir visi lenktynininkai už jo – simboliškai gauna po vieną tašką. „Time Attack“ disciplinoje yra STR2500, STR2500+, PRO1600, PRO2500, PRO2500+ klasės, kuriose lenktynininkai gauna taškus už iškovotas pozicijas. Į finalinius „Super Lap Street“ ir „Super Lap Pro“ važiavimus patekę lenktynininkai pelno taškus ir juos kaupia kovoje dėl bendrųjų STREET ir PRO įskaitų pozicijų. „Wolf Race“ dalyviai taip pat gauna taškus ir už išvažiavimą į trasą. Visose klasėse R1600, R2000, R3000 ir R3000+ skaičiuojamos atskiros įskaitos. Kiekviena klasė turi du važiavimus, taigi maksimalus taškų skaičius per vieną etapą siekia 20 taškų.  STR2500: ir vėl Justas Gudavičius Kaip ir kiekvieną sezoną šios klasėje lyderis – Justas Gudavičius su savo, kaip jis pats sako, „Hondata“. Šiemet labai rimtą iššūkį jam metė Tauras Tunyla su taip pat kasdieniu „Honda S2000“. Jis jau per pirmas sezono lenktynes aplenkė Justą ir pretendavo nutraukti jo pergalių seriją. Vis dėlto Tauras jam nusileido antrajame etape, o trečiame nedalyvavo. Taigi istorija nebuvo perrašyta ir Justas su 35 taškais tapo nugalėtoju. Tauras surinko 28 ir tik tašku aplenkė Tomą Buškevičių su „Honta Integra“. STR2500+: greičiausias dėdė Lietuvoje „Time Attack STR2500“ klasėje tik kartą antrą vietą per visą sezoną užėmė Algirdas Gelžinis su „Audi TT RS“. Visus kitus etapus jis laimėjo kaip Gelžiniams jau įprasta: ramiai ir užtikrintai. Lenktynininkas surinko beveik maksimalų taškų skaičių – 38. Jam kartą pasipriešinęs Benas Černiauskas su „Honda Civic“ pelnytai užėmė antrą vietą ir surinko 32 taškus. Trečioji vieta atiteko latviui Arturui Batrakui su „Mitsubishi Evo VI“. Braliukas sąžiningai dalyvavo visuose etapuose ir surinko 28 taškus. „Street“ bendra įskaita: jokių netikėtumų STR bendrojoje įskaitoje taškus gauna tik tie lenktynininkai, kurie dalyvauja „Super Lap“ finaliniuose važiavimuose. Dažniausiai ant nugalėtojų pakylos lipa visi STR2500+ klasės lyderiai, tačiau J. Gudavičiaus atkaklumas leido jam užimti trečią vietą šioje įskaitoje. Pirma ir antra vietos, kaip supratote, atiteko A. Gelžiniui ir B. Černiauskui. PRO1600: apšilimas prieš čempionatą „Žoliapjovių“ klasėje kovos labiau primena Juros periodo parką nei jaukią pievelę. Lukas Stanevičius su „Honda CRX“ šiemet laimėjo tik du etapus, tačiau tai jam nesutrukdė laimėti visą sezoną. Jaunas lenktynininkas surinko 35 taškus. Keturiais taškais nuo jo atsiliko Ignas Domeika su „Honda Civic“, tačiau jis dėl antrosios vietos nesikremta ir po kelių pastraipų suprasite kodėl. Trečioji vieta atiteko seniausio AFL automobilio savininkui Tomui Jatkevičiui. Jis su savo „Volkswagen Golf“ surinko 22 taškus. PRO 2500: rotoriaus galia PRO 2500 klasėje dėl podiumo įvyko tikra pasiutpolkė. Pirmas tris vietas tarpusavyje skiria beveik minimali persvara. „Hondų“ dominavimą čia nutraukė T. Tunyla su rotoriniu varikliu apginkluota „Mazda RX-8“. Įdomu tai, kad per visą sezoną jis laimėjo tik pirmąjį etapą, tačiau pergalei užteko ir 29 taškų. Tik dviem taškais nuo jo atsiliko ir antrąją vietą užėmė Marius Stankevičius su stipriai modifikuotu „Honda CRX“ automobiliu. Trečioje vietoje su 25 taškais atsidūrė Julius Skirmantas ir jo draugo ranka išmargintas „Honda Civic“. PRO 2500+: kas bus trečias? Šią klasę galima drąsiai vadinti rekordų kalve. Pernai čia rekordus „nukalinėjo“ Jonas Poškus ir Dainius Matijošaitis. Šiemet kalvio darbo išsijuosęs ėmėsi antrasis. Dainius jau per pirmąjį etapą su „Mitsubishi Xtra EVO“ pagerino Nemuno žiedo rekordą. Kitame etape įveikė save patį ir perrašė Pernu „Auto24Ring“ trasos rekordą. Trečią etapą Lenkijoje laimėjo be skambių antraščių, ketvirtame liko ketvirtas. To užteko, kad jis surinktų 36 taškus ir užimtų pirmą vietą sezone. D. Matijošaičiui įkandin visą laiką važiavo J. Poškus su „Mitsubishi EVO VIII“ ir surinkęs 26 taškus stojo ant antros nugalėtojų pakopos. Nematoma kova užvirė dėl trečiosios pozicijos. Čia po 18 taškų surinko Andrius Firantas, Ramūnas Čapkauskas ir Livijus Juodeika. Andrius su įspūdingai atrodančia „Honda S2000“ per visą sezoną laimėjo daugiau aukštesnių pozicijų, todėl jam ir atiteko trečioji vieta. R1600: atsigriebė už „Time Attack“ Jei skaitėte atidžiai, pamenate tokį I. Domeiką. Jis „Time Attack“ buvo antras, bet toje pačioje klasėje „Wolf Race“ lenktynėse laimėjo 3 iš 4 etapų ir surinko 73 tašus. Ir taip Ignas tapo naujuoju Lietuvos čempionu. Jam iš paskos atvažiavo Tomas Jatkevičius, surinkęs 57 taškus. Tik keliais taškais nuo jo atsiliko Lukas Stanevičius – 52. Jis šiemet – trečias. R2000: dvi Hondos, du garliaviškiai ir po tiek pat taškų „Hondistų“ klasėje buvo labai įdomios lenktynės. Čia vienas kitam iš veidrodėlių nedingo Edvinas Mardosas ir J. Skirmantas. Kas atsitinka, kai trasoje susigrumia du draugai, du garliaviškiai su „Hondomis“? Teisingai – lygus taškų kraitis. Abu jie užėmė po dvi pirmas vietas ir surinko po 62 taškus. Visgi Julius per visą sezoną laimėjo daugiau „Wolf Race“ važiavimų, taigi jis ir tapo Lietuvos čempionu. Trečioji vieta už 37 taškus atiteko Tadui Petukauskui su „Honda Civic“. R3000: naujas veidas, naujas čempionas Kaip ir kiekvienais metais čia susirenka daugiausiai BMW automobilių. Pauliaus Reisas – jaunas lenktynininkas iš Vilniaus pirmąkart dalyvavo „Wolf Race“ lenktynėse ir laimėjo sezoną. Kartu su savo pavarde ir „BMW M3“ jis surinko 63 taškus. Klaipėdietis Vaidotas Mitkus dar vienus metus nuo pensijos išgelbėjo savo „BMW 325i“, o ši jam padovanojo vicečempiono titulą. Lenktynininkas surinko 50 taškų. Nuo jo gerokai atsiliko, bet trečią vietą laimėjo, 38 taškus surinkęs Linas Steponaitis su „BMW E30“. R3000+: kas tas Arūnas? Du etapus šioje klasėje be kompromisų laimėjo vienas labiausiai patyrusių Lietuvos lenktynininkų R. Čapkauskas. Tačiau sezono viduryje jam ir jo „BMW M3 GTR“ labai rimtą iššūkį metė Arūnas Gečiauskas. Jis su savo „Mitsubishi Evo VIII“ laimėjo kitą sezono pusę. Vis dėlto Arūnui taškų neužteko ir su savo turimais 40 tapo vicečempionu. Visą šia dvikovą per savo priekinį stiklą stebėjo ir surinkęs 33 taškus trečią vietą laimėjo Gediminas Vilkas su „BMW M3“. Jeigu kas dar ir turi nesuvestų sąskaitų – problemų nėra. Jau žinomas kitų metų AFL kalendorius. Žiūrovai gali ruošti išlankstomas kėdes, o lenktynininkai – turbinas. Kitąmet pirmosios lenktynės namų trasoje vyks gegužės 18-19 d. Antrasis etapas kelsis į Rygą birželio 22-23 dienomis. Priešpaskutinis etapas sprogs „Nemuno žiede“ rugpjūčio 10-11 d. Galutiniai taškai ant „i“ susidėlios spalio 6 d. greitoje Pernu „Auto24Ring“ trasoje.