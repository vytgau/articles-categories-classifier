Kaip rašoma pranešime žiniasklaidai, vairuotojas turi gebėti savarankiškai naudoti tam tikrus automobilyje esančius įrenginius, kurių prireikia kasdien. Pavyzdžiui, apiplauti priekinį ir galinį stiklą, įjungti arba išjungti galinio stiklo šildymą, langų valytuvus ir žibintus. Šie veiksmai jokiu būdu neturi sumažinti vairuotojo dėmesio ar kelti pavojų kitiems eismo dalyviams. „Jeigu žmogus prieš perjungdamas pavarą turi į ją žiūrėti, tai tikėtina, jog savarankiškai dalyvauti viešajame eisme jam dar per anksti. Pradedančiajam vairuotojui yra ir taip apie ką galvoti, tad jei jo dėmesį blaškys tokie klausimai, kaip perjungti pavarą ar kaip įjungti valytuvą, tai gali kelti pavojų eismo saugumui. Svarbios gali būti net 2 sekundės“, – teigia „Regitros“ generalinio direktoriaus pavaduotojas Saulius Šuminas. Ne ką mažiau svarbus ir transporto priemonės tausojimas. Praktikos turintys vairuotojai valdymo prietaisus randa be papildomų pastangų, o štai automobilio tausojimo įgūdžių jiems neretai pritrūksta. Dažnas vairuotojas mėgsta laikyti sankabos pedalą iki galo jo neišmynus, nors to visai nereikia. Kai sankabos pedalas nenaudojamas, rekomenduojama, kad pėda būtų pastatyta šalia, o ne virš pedalo. Toks įprotis gadina automobilio dalis ir spartina jų susidėvėjimą. Tokios pat pasekmės galimos ir tuomet, jei važiuojama mažesniu greičiu nei reikia pagal pasirinktą pavarą. Kiekvieną antradienį „Regitros“ „Youtube“ bei „Facebook“ paskyrose pasirodo po vieną vaizdo klipą apie pageidaujamą vairuotojų elgesį prie vairo. Tai tarsi nuotolinės vairavimo pamokos ne tik pradedantiesiems, tačiau ir ilgą vairavimo patirtį turintiems vairuotojams. Tai jau antrasis siužetas, kuris skirtas automobilio įtaisų valdymui. Jį galima rasti žemiau. 