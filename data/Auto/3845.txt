„Esame pasirengę pasinaudoti atsiradusiomis galimybėmis“, – pareiškė vyriausiasis finansų vadovas Jeanas-Baptiste‘as de Chatillonas per neseniai vykusį konferencinį pokalbį, remdamasis tuo, kad nuo 2013 metų pabaigos pavyko pritraukti 8 mlrd. eurų laisvųjų pinigų srautą. Pasinaudodama šiomis lėšomis PSA dabar gali vykdyti pelningas investicijas – skirti pinigus, atsižvelgdama į didžiausius įmonės akcininkų interesus. J. B. Chatillonas išreiškė šiokią tokią abejonę dėl galimo sandėrio su „General Motors“, bet plačiau šios minties nepakomentavo, rašo europe.autonews.com. Praėjus trejiems metams po Prancūzijos ir Kinijos automobilių gamintojo „Dongfeng Motor“ sėkmingų bandymų išgelbėti PSA, „Peugeot“, „Citroen“ ir DS automobilių tiekėjas reiškia ketinimus įsigyti nepelningą „General Motors“ priklausančią bendrovę „Opel“. PSA generalinis direktorius Carlosas Tavaresas siekia, kad sandėriui pritartų vyriausybė ir darbininkų interesams atstovaujantys lyderiai. Jis teigia galėsiantis pasiūlyti užtikrintų darbo virtų, nes yra įsitikinęs, kad Vokietijoje veikiančio „Opel“ padalinio ir Jungtinės Karalystės bendrovės „Vauxhall“ apyvarta neatsiliks nuo ligšiolinių jo vadovaujamos įmonės pasiekimų. Kaip teigiama PSA išplatintame pranešime, sumažinus išlaidas, 2016 metais įmonės veiklos pajamos išaugo iki 3,24 mlrd. eurų, tuo tarpu kai pernai jos siekė 2,73 mlrd. eurų. Pelną užtikrino nuo 5 iki 6 proc. pakilę pardavimo rezultatai. 2016 metais PSA pavyko užtikrinti 2,7 mlrd. eurų siekiantį laisvųjų pinigų srautą ir iki gruodžio pabaigos pakylėti savo finansinę poziciją iki 6,81 mlrd. eurų. Palyginimo dėlei galima pasakyti, kad prieš metus ši pozicija siekė 4,56 mlrd. eurų. Pozicija rinkoje Perėmus „General Motors“ priklausančias Europos bendroves, vertinamas maždaug 1,9 mlrd. eurų, PSA vėl atsidurtų antroje Europos automobilių rinkos vietoje, atsilikdama tik nuo „Volkswagen Group“. PSA tiekimas regione pernai slystelėjo iš dalies todėl, kad C. Tavaresas nutarė daugiau dėmesio skirti kelioms pelną užtikrinančioms transporto priemonėms. Masinės automobilių gamybos segmente lemiamą reikšmę turi gamybos apimtys, todėl papildomi 1,2 mln. „Opel“ automobilių per metus padėtų PSA tinkamai paskirstyti išlaidas ir atsidėti autonominių automobilių bei aplinkai mažiau kenksmingų variklių gamybai. PSA užsibrėžė per 2016–2018 metus pardavimo grąžą padidinti nuo 4 proc. iki maždaug 4,5 proc. maržos. Bendrovė dar kartą patvirtino planus iki 2021 metų pasiekti 6 proc. rezultatą, o pardavimą, nesant valiutos kursų svyravimų, iki 2018 metų padidinti net 10 proc., lyginant su 2015 metų duomenimis, ir dar 15 proc. iki 2021 metų. Įmonės atstovai įsitikinę, kad Europos, Lotynų Amerikos ir Rusijos automobilių rinkos šiais metais išliks stabilios, o Kinijos 5 proc. plėsis.