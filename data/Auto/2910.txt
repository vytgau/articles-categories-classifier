Kaip rašoma organizatorių pranešime, žinant dalies mūsų sportininkų įprotį paraiškas pateikti vos ne lenktynių išvakarėse, galima tikėtis, kad dalyvių sąraše tikrai atsiras ir daugiau pajėgių mūsų šalies atstovų. 2016 m. sėkmingiausiai iš lietuvių šiose lenktynėse pasirodę broliai Vaidotas ir Žygimantas Augustas Žalos (jie užėmė 3-ią vietą, atsilikę nuo „Škoda Fabia R5“ automobiliais važiavusių švedo Pontuso Tidemano ir suomio Kalle Rovanperos ekipažų) šį sezoną pasirinko kiek ramesnį režimą. Planavę ilgesnę pertrauką, jie grįžo į ralio trasas gegužę, kai įsiveržė į Talsi ralio lyderių gretas. Ten jie irgi parodė trečią rezultatą (greitesni vėl, buvo du „Škoda Fabia R5“ automobiliais važiavę varžovų ekipažai), tačiau dėl teisėjų skirtos baudos smuktelėjo žemyn. Bet akivaizdu, jog greičio brolių ekipažas neprarado. Ambicijų – taip pat: „Latvijoje padarėme gerą apšilimą, todėl tikiuosi, kad Žemaitijoje pavyks stabiliai važiuoti nuo pirmųjų kilometrų. Kelmės greičio ruožai yra vieni šauniausių Lietuvoje, su techniška konfigūracija, kalvotu reljefu ir tvirta kelio danga. Šiame ralyje tiksli stenograma turės esminę įtaką galutiniam rezultatui, todėl tikiuosi, kad prieš ralį dar spėsime tinkamai pasitreniruoti. Džiugu, kad šiemet organizatoriui pavyko suformuoti kompaktišką ralio formatą, todėl visą distanciją nulėksime per vieną dieną. Taip pat smagu, kad serviso zona formuojama miesto centre. Panašu, kad šiemet važiuosime visus likusius ralio etapus. Per pirmąjį mūsų ekipažo šio sezono etapą Latvijoje supratau, kad didelė pertrauka yra „peilis“ rezultatui ir stabilumui. Jei vairavimo įgūdžius galima atgaivinti pakankamai greitai, tai stenogramos susirašymui galva priešinasi kur kas ilgiau“, – geros nuotaikos tradiciškai nestokoja vienas lenktynių favoritų. Gegužės mėnesį Latvijoje vykusiame Talsi ralyje (tai buvo antras šių metų Lietuvos automobilių ralio čempionato etapas) aukščiausiai iš mūsų šalies atstovų buvo įrašytas „Škoda Fabia R5“ važiavęs Benedikto Vanago ir Agnės Vičkačkaitės-Lauciuvienės ekipažas. „Mes esame dar visai naujas ekipažas – ir su Agne bus antras drauge važiuojamas ralis, ir prie naujo automobilio pratinuosi. Galiu aiškiai pasakyti – mes mokomės ir važiuojame dirbti. Tikiu, kad Žemaitijos trasose būsime pakankamai greiti, nors objektyviai pagal didžiausią greitį stipriai atsiliekame nuo kai kurių konkurentų. Martyno Samsono „BMW M3X“ gali pasiekti turbūt 220 km/val., „mitsubišiai“ tiesiosiose įsibėgėja iki 210-215 km/val., o mūsų automobilio greitis – 185 km/val. Bet ralis Žemaitijoje – ne vien tiesiosios, tikrai rasime progų išnaudoti savo potencialą. Lenktynės Latvijoje davė naudingos patirties, kiek pakoregavome automobilio nustatymus, todėl tikimės, kad Žemaitijoje galėsime kovoti. Žinau, kad pernai laimėjusio K. Rovanperos tempo dar nepasiekėme, tačiau šiose varžybose pabandysime – kaip visada – padaryti viską geriausiai, kaip tik galime“, – prieš varžybas pasakojo B. Vanagas. Iki pirmadienio pietų paraiškos dar nebuvo pateikęs Vytauto Švedo ir Žilvino Sakalausko ekipažas. Būtent šie sportininkai yra laimėję bene daugiausiai ralio varžybų Žemaitijoje, bet pernai dėl vairuotojo patirtos traumos ekipažui reikėjo tenkintis žiūrovų vaidmeniu. „Buvo apmaudu – pernai Žemaitijoje buvo labai daug greitų džentelmenų. Su tokiais konkurentais, kaip P. Tidemanas ar K. Rovanpera, pasivaržyti – labai smagu, tai puiki galimybė įvertinti ir savo lygį. Žemaitijos trasos mūsų ekipažui paprastai būdavo sėkmingos, tikiuosi, kad ir šiemet Fortūna nenusigręš. Tiesa, vis dar jaučiu traumos pasekmes – panašu, kad mano rankai staigūs judesiai vairu nelabai patinka, skausmą jaučiu, o staigių posūkių Žemaitijoje – labai daug. Bet tikri ralistai šias lenktynes mėgsta dėl unikalių greičio ruožų, mes šiose trasose tikrai kaifuojame. O kas nugalės – ryžtas, arklio galios ar motyvacija – pamatysime“, – teigė V. Švedas. Nemažai rūpesčių prieš trečią Lietuvos čempionato etapą turėjo Deivido Jociaus ir Donato Zvicevičiaus ekipažas. Talsi ralyje sportininkų „Mitsubishi“ išlėkė iš trasos ir patyrė avariją. „Kasdieniai rūpesčiai – smūgis į medį nebuvo labai stiprus, tačiau automobilį reikia tvarkyti. Tikimės, kad šią savaitę jis bus paruoštas, tad lauks treniruotės. Norint kovoti dėl aukščiausių vietų, reikia išnaudoti visas savo galimybes. Talsi ralyje kai kur važiavau „už ribos“, pavyko laimėti vieną greičio ruožą, tačiau akivaizdu, jog R5 klasės technika yra greitesnė. Pats galvoju apie tokį automobilį, o kol kas kovosime tuo arsenalu, kurį turime. Manau, kad ir žiūrovams patiks kova – labai panašaus pajėgumo ekipažai kovos dėl taškų, nes situacija čempionato rezultatų lentelėje visiems suteikia šansų tikėtis vietos ant garbės pakylos galutinėje rikiuotėje“, – pasakojo D. Jocius. Tarp dviem ratais varomą techniką pasirinkusių ekipažų 2016 metais greičiausias buvo Egidijaus Valeišos ir Povilo Reiso ekipažas. Tada jie užėmė 12-ą vietą bendroje ralio dalyvių rikiuotėje. „BMW M3“ pasirinkę sportininkai šį kartą kovos ne tik dėl svarbių taškų Lietuvos čempionate, bet gali tikėtis aukštos vietos ir istorinių automobilių įskaitoje – greitasis BMW yra pagamintas prieš daugiau nei du dešimtmečius. „Man labai patinka Žemaitijos ralio trasos. Vienintelė pastaba, kuri šiek tiek erzina – ralio laikas. Beveik tradiciškai Žemaitijoje būna nerealiai karšta. O tokiu oru galingam mūsų automobiliui kyla bėdų dėl padangų. Čia ne Monte Karlas, čia reikia atsižvelgti į kitas aplinkybes. Jeigu ralis vyktų, pavyzdžiui, gegužę, viskas būtų idealu. Ir trasos – puikios. Ir miestelėnų emocijos – nuoširdžios. Ir organizacija – aukščiausio lygio. Tikiu, kad ir šiemet ši greičio šventė bus pavykusi. O mes stengsimės būti greiti, kaip visada“, – optimizmo nestokojo E. Valeiša. Ralyje „Žemaitija 2017“ kovos ne tik Lietuvos ralio čempionato dalyviai. Kiek trumpesnį nuotolį įveiks Lietuvos automobilių ralio sprinto čempionato 2-o etapo dalyviai, dėl apdovanojimų kovos ir istorinių automobilių kategorijoje startuosiantys ekipažai. Įspūdingai turėtų atrodyti svečių iš Didžiosios Britanijos trijulė – Drew Hollandas, Davidas Hollandas ir Mickas Hollandas vairuos tikrai garbaus amžiaus, tačiau išties greitus „Ford“ automobilius. Pirmieji šeštadienį, birželio 17 dieną, 9.00 kovas pradės ralio sprinto įskaitos dalyviai, jie įveiks 6 greičio ruožus. 9 val. 35 min. Kelmėje prasidės istorinių automobilių įskaitos dalyvių varžybos, jiems numatyti 8 greičio ruožai. O vėliausiai kovą pradės ir paskutinieji po 9 greičio ruožų pasirodymą baigs Lietuvos ralio čempionato įskaitos ekipažai. www.rallyzemaitija.lt žiūrovų patogumui jau paskelbtas ralio gidas II.