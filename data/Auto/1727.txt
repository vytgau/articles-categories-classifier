Kvalifikacijoje nugalėjo Audrius Vasiliauskas su BMW, geriausiu važiavimu surinkęs 92 taškus iš 100. Antrą – ketvirtą vietas pasidalino po 88 taškų gavę Gediminas Levickas, Mantas Kulvinskas ir Benediktas Čirba. Top 16 etape buvo užfiksuotas pirmasis netikėtumas: čempionato lyderį Mantą Kulvinską eliminavo profesionalo karjerą baigęs Darius Kepežinskas. A.V asiliauskas nugalėjo Edmundą Berzinį, G. Levickas – Artūrą Ravluškevičių, B. Čirba – Igorį Martinovą, Donatas Macpreikšas – Liną Klevicką, Andrius Čibirka – Valdą Vindzigelskį, Arūnas Černevičius – Aurimą Vaškelį, Evaldas Kovalanka – Kęstutį Kelpšą. Top 8 etapo kovose A. Vasiliauskas įveikė E. Kovalenką, B. Čirba – dėl čempiono titulo kovojantį D. Macpreikšą, G. Levickas – A. Černevičių, o D.Kepežinskas eliminavo praėjusių metų Lietuvos „drifto“ karalių A. Čibirką.  Neatleistinai suklydęs A. Vasiliauskas pusfinalyje turėjo pripažinti B. Čirbos pranašumą, o kitame pusfinalyje G. Levickas nesunkiai įveikė D. Kepežinską. Kovoje dėl trečios vietos D. Kepežinskas nusileido A. Vasiliauskui, o finale užvirė atkaklios kovos. Pirmo važiavimo metu B. Čirba padarė kritinę klaidą (pavažiavo tiesiai) ir G. Levickui antrojo važiavimo metu tereikėjo atlikti saugų važiavimą. Tačiau vilniečio nervai nebuvo geležiniai ir jis važiuodamas iš paskos apsisuko. Teisėjo paskelbė pakartotinį važiavimą, kurio metu geriau pasirodė B. Čirba ir iškovojo savo pirmąją sezono ir karjeros pergalę. 