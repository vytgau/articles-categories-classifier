Patekus į bet kokį eismo įvykį, sunku suvaldyti emocijas. Jei nukentėjusiųjų nėra, vis tiek kyla stresas dėl apgadintos transporto priemonės. O jei dar dėl įvykio aplinkybių nepavyksta susitarti su kitu jo dalyviu... Tokiose situacijose susikaupti ir kruopščiai užpildyti eismo įvykio deklaraciją nelengva. Transporto priemonių žalas administruojančių draudimo bendrovių specialistai sako, kad didelė dalis gaunamų deklaracijų tikrai turi trūkumų. „Vairuotojai pakankamai drąsiai tas deklaracijas pildo, bet dėl streso, situacijos netikėtumo, nepatogumo (nes pildymas vyksta šalia automobilio ar jame) teisingas deklaracijos užpildymas būna šiek tiek komplikuotas“, – sako Raimondas Bieliauskas, „Ergo“ Transporto priemonių žalų administravimo skyriaus vadovas. Pasak draudikų bei vėliau tokias situacijas analizuojančių teisininkų, dažnai pasitaiko klaidų dėl neatidumo. Jų pridarius, gerokai sunkiau gauti draudimo išmokas. „Abu vairuotojai pasirašo avarijos kaltininko grafoje arba palieka abi grafas nepasirašytas“, – vieną iš pavyzdžių pateikė R. Bieliauskas. Advokatas Karolis Rugys pastebi, kad ne visi vairuotojai atkreipia dėmesį į tai, jog kai kurie punktai gali būti klaidinantys: „Pavyzdžiui, viename iš deklaracijos punktų reikia pažymėti eismo įvykio aplinkybes. Ten reikia [netinkančius teiginius] išbraukti, o ne pažymėti kaip tinkančius. Labai dažnai klaidos būna susijusios su eismo įvykio schemos nubraižymu. Reikia kuo išsamiau [tą padaryti], nes kuo išsamiau nubraižyta schema, tuo ateityje bus lengviau išvengti tam tikrų nesusipratimų.“ Kada geriau kviesti policiją Jei dėl eismo įvykio aplinkybių nepavyksta susitarti ar kyla kitų neaiškumų, draudimo bendrovių atstovai pataria nedvejojant kviesti policijos pareigūnus. Taip gali tekti ilgiau palaukti, bet jie tikrai padės išsiaiškinti, o ir kaltės pripažinti nenorintį vairuotoją nuramins. „Jei tik kyla kažkokių abejonių, jaučiamas ryškus kitos pusės spaudimas, visada patariame paskambinti bendruoju pagalbos telefonu ir pasikviesti policijos pareigūnus įvertinti situaciją. Jei tai nėra daroma arba tiesiog nelieka laiko, skubama, rekomenduojame bent užfiksuoti eismo įvykio vietą detaliomis nuotraukomis“, – patarė R. Bieliauskas. Advokatas K. Rugys pateikia pavyzdį, kada jokių neaiškių susitarimų be policijos pareigūnų geriau nepriimti. Tarkime, į jūsų automobilį atsitrenkė Lietuvoje viešintis kitos valstybės pilietis. Jis nekalba jokia jums suprantama kalba arba teigia su savimi neturintis draudimo dokumentų. „Gali būti ir kita situacija – jei lietuvis užsienio valstybėje [pateks į eismo įvykį], bet iš esmės deklaracijos visur panašios. Taigi galima jas užpildyti turint Lietuvos pavyzdį, bet tada rekomenduočiau parašyti, kad pildėte nesuprasdami kalbos“, – patarė advokatas. Žinovai ragina visada atsargiai įvertinti kitą eismo įvykio dalyvį bei jo pasiūlymus, mat susidurti galite ne tik su išsiblaškiusiais vairuotojais, bet ir su sukčiais. „Pavyzdžiui, vienas eismo dalyvis avarijos metu nebuvo apdraudęs automobilio ir įvykus eismo įvykiui įtikina kitą pusę palaukti, perrašyti eismo įvykio deklaraciją tuo laiku, kai bus įsigijęs draudimo liudijimą“, – teigė R. Bieliauskas. Visi tie tarimaisi dažnai baigiasi baudžiamosiomis bylomis, perspėja advokatas K. Rugys. Eismo įvykių, kaip ir vairuotojų reakcijų, pasitaiko visokių, tačiau visada yra tinkamas sprendimas. Atsižvelkite į ekspertų patarimus. O kad eismo įvykio deklaraciją būtų lengviau užpildyti tinkamai, bent kartais vis užmeskite akį, kokios informacijos joje reikalaujama. Ištikus bėdai, jau žinosite svarbiausius akcentus. Ar daug nesusipratimų kyla pildant deklaraciją, patikrino ir laida „Keliai. Mašinos. Žmonės“, atsitiktiniams vairuotojams parodžiusi sumodeliuotą eismo įvykio pavyzdį. Kokie patikrinimo rezultatai, sužinosite pažiūrėję laidos reportažą. 