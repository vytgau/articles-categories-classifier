Visiškai skaitmenizuotą prietaisų skydelį „Innovision Cockpit“ pirmą kartą „Volkswagen“ pristato būtent naujajame „Touareg“. 12 colių skaitmeninis prietaisų skydelis ir „Discover Premium“ pramogų sistema su 15 colių ekranu sujungiami į vieną skaitmeninę valdymo, informacijos, komunikacijos ir pramogų sistemą, kuriai beveik nereikia tradicinių mygtukų ar jungiklių. Vairuotojai, naudodamiesi „Innovision Cockpit“, pritaiko asistavimo, valdymo ir komforto sistemas pagal save, ir automobilis tampa „jų“ „Touareg“. Kaip ir naujas išmanusis telefonas – automobilis nustatomas pagal asmeninius poreikius. Į „Touareg“ integruotas didžiausias asistavimo, valdymo ir komforto sistemų kiekis „Volkswagen“ istorijoje. „Night Vision“ sistema su termine vaizdo kamera atpažįsta žmones ir gyvūnus tamsoje. „Roadwork Lane Assist“ – pusiau automatizuota vairavimo ir linijų laikymosi sistema, greitėjanti ir stabdanti automobilį, esant iki 60 km/val. greičiui. „Front Cross Traffic Assist“ reaguoja į priešais vykstantį eismą.  Visi vairuojami ratai padeda „Touareg“ valdyti tarsi tai būtų kompaktiškas automobilis, žada gamintojai. Nauja elektromechaniškai valdoma svyravimą malšinanti sistema stabilizuoja važiavimą, interaktyvūs „IQ.Light“ matriciniai LED priekiniai žibintai reaguoja į kameros informaciją ir perjungia ilgąsias ir trumpąsias šviesas, kad neakintų priešais atvažiuojančių vairuotojų, o „Windshield Head-up Display“ ekranas informaciją projektuoja ant priekinio stiklo. Trečios kartos „Touareg“ yra platesnis ir ilgesnis palyginus su pirmtaku. Nauji dydžiai turėjo teigiamos įtakos ir automobilio proporcijoms, ir erdvei viduje. Pavyzdžiui, prailginta išorė leido reikšmingai padidinti bagažinę nuo 697 iki 810 litrų (nenulenkus galinių sėdynių). Tačiau nepaisant padidėjusio ilgio ir pločio, automobilio kėbulas yra net 106 kg lengvesnis, nes pagamintas iš mišrios medžiagos ‒ aliuminio (48 proc.) ir aukštosios technologijos dėka gaminamo itin stipraus, bet lengvo plieno (52 proc.). Baltijos ir kitose Europos šalyse pirmiausia bus pasiūlyti dviejų rūšių V6 dyzeliniai varikliai, išvystantys 170 kW/231 AG arba 210 kW/286 AG galią. Vėliau pirkėjai galės rinktis V6 250 kW/ 340 AG benzininį variklį ir V8 310 kW/ 421 AG galios turbodyzelinį variklį. Kinijoje naująjį „Touareg“ bus galima įsigyti su iš tinklo įkraunama hibridine pavara („Plug In Hybrid“), (naudojamas 270 kW/ 367 AG galios agregatas). Kada toks „Touareg“ bus pasiūlytas Europoje, dar neaišku. Papildomai prie bazinės naujojo „Touareg“ versijos galima pasirinkti šias apdailos linijas: „Atmosphere“, „Elegance“, „R-Line“. „Atmosphere“ – tai šiltas interjero pasaulis, kuriame karaliauja medžio ir natūralios spalvos. „Elegance“ interjeras – techninis, kuriame dominuoja metalo ir susijusios spalvos. Naująjį „Volkswagen“ SUV flagmaną bus galima užsisakyti jau balandžio mėnesį, pradinė kaina – nuo 59 059 EUR (su PVM). Tikimasi, kad „Volkswagen“ atstovų Lietuvoje salonus automobilis pasieks vasaros viduryje.