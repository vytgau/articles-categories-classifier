„Renault“ grupės ir partnerių projektas, kurio biudžetas yra 11 milijonų eurų, Prancūzijos Normandijos regiono Ruano miesto gyventojams leis pirmiesiems Europoje naudotis iškviečiamais savavaldžiais maršrutiniais elektromobiliais, kurie važinės miesto gatvėmis. Iš pradžių paslauga bus teikiama keturiais „Renault ZOE“ elektromobiliais, turinčiais „Renault“ ir „Transdev“ – projekto iniciatoriaus ir vieno iš pasaulio keleivių pervežimo lyderių – technologijas, vėliau savavaldžių automobilių parką papildysiančiu elektriniu mikroautobusu. Visi šie automobiliai važinės trimis maršrutais su septyniolika stotelių Ruano metropolio Saint Etienne du Rouvray priemiestyje, kuriame įsikūręs verslo parkas „Technopole du Madrillet“. Pasibaigus bandomajam laikotarpiui nuo 2018 m. pavasario ši iškviečiamų savavaldžių automobilių paslauga taps vieša ir kiekvienas, pasinaudojęs mobiliojo telefono programa galės realiu laiku išsikviesti savavaldį automobilį. Projekto tikslas yra vystyti ir plėtoti savavaldžių automobilių naudojimą, gerinant jų tarpusavio komunikaciją, taip pat sąsają su kelio infrastruktūra, tobulinant autonominių elektromobilių parko valdymą ir gerinat keleivių aptarnavimą. Pirmoje stadijoje bandymai bus atliekami automobiliuose su vairuotojais, kurie, esant reikalui, galės perimti automobilio valdymą. Vėliau, užtikrinus sklandžią veiklą be trikdžių ir įteisinus tokių automobilių naudojimą keliuose, į gatves išriedės automobiliai be vairuotojo. Plėtojant savaeigio miesto viešojo transporto sektorių, reikalinga itin didelė grafikų valdymo, transporto parko priežiūros, telekomunikacijų, savaeigio transporto programinės ir techninės įrangos, taip pat automobilių gamybos patirtis – visa tai buvo užtikrinta sujungus „Transdev“, „Renault“ grupės ir miesto savivaldybės pajėgas.