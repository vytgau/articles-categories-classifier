O dar pričiupau save silpnumo akimirką, kai matydamas bandymų tvarkaraštyje minimus du modelius – „Megane Grand Coupe“ ir „Megane Sedan“ – buvau bepradedąs svarstyti, kurį gi modelį verta filmuoti pirmą – kupė ar sedaną? Veltui. Nes tai vienas ir tas pats automobilis, tik skirtingose rinkose debiutuojantis kitokiu vardu. Tai – pernai pasirodžiusio penkiadurio hečbeko versija sedano kėbulu, kurią prancūzai pavadino ekstravagantišku „Grand Coupe“ vardu – kupė šiandien krikštijami net SUV automobiliai ir tai toli gražu nebereiškia to automobilio kėbulo, kokį mes įsivaizdavome dar prieš 10 metų. O ir skirtas šis Turkijoje surenkamas modelis išskirtinai Rytų Europos, Azijos ir Šiaurės Afrikos šalims, kur, „Renault“ rinkodarininkų manymu, modelis sedano kėbulu vis dar vertinamas labiau nei hečbekas. O dar jis – ir ne itin pasiturinčiai gyvenančių šalių taksistų pasirinkimas, todėl nieko keisto, kad važinėjant Varšuvos centro ir priemiesčių gatvėse, jį susidomėjęs nužiūrėjo ne vienas prie oro uosto klientų laukiantis šios profesijos atstovas. Dailus jis ne tik taksistams – tie patys, kaip ir „Megane“ hečbeko modelyje, stilingi priekiniai ir galiniai žibintai (priekyje galima užsisakyti ir automatiškai perjungiamus tolimųjų ir artimųjų šviesų LED žibintus), profilio nedarko lyg dirbtinai prilipdyta bagažinė – tikriausiai nuožulni stogo linija ir žemėjanti galinė automobilio dalis ir įkvėpė automobilio kūrėjus jį pavadinti kupė. Bet dailios formos tūri ir trūkumų – dėl žemos stogo linijos ant galinės 4,63 m ilgio automobilio sėdynės įsirangyti nėra itin patogu net ir ne aukštaūgiui – tą galite pamatyti vaizdo medžiagoje. Bet gamintojas nepamiršta paminėti, kad automobilis turi rekordinį klasėje 2,71 metro atstumą tarp ašių, o sėdintiems sedano gale yra 37 mm daugiau vietos nei penkerių durų versijoje. Bet kaip ir hečbeke, man vis tiek keista, kodėl čia jos nėra tiek pat daug kaip bendraplatformiame „Nissan“ modelyje „Pulsar“ ir tik šiek tiek erdviau nei „Megane“ hečbeke. Kaip įprasta naujiems „Renault“ modeliams, gamybai panaudota „Renault-Nissan“ aljanso „CMF-C/D“ modulinė platforma, kuria jis dalijasi su kitais „Renault“ modeliais, įskaitant „Espace“, „Talisman“, naująjį „Koleos“ ir „Scenic“. Kaip privalumą galima įvardinti didelę sedano bagažinę, į kurią telpa 550 l, o ilgesnius krovinius galima pervežti nulenkus galines sėdynes. Taip pat čia yra laisvų rankų bagažinės atidarymas, kuris suveikia kyštelėjus koją po galiniu buferiu – gamintojo teigimu, tai yra unikali įranga kompaktinių sedanų segmente. Komfortiškesni, bet be geriausios įrangos Kadangi automobilis konkuruos tiek ir itin kainai jautriose rinkose, tiek ir nebrangių automobilių segmente, „Grand Coupe“ nepavyks užsisakyti su visų vairuojamųjų ratų sistema „4 Control“. Taip pat, kadangi tai dažniausiai yra įmonės autoparkų pasirinkimas (kad ir tų pačių teikiančių taksi paslaugas), automobilio važiuoklė suderinta labiau komfortiškai nei hečbeko. Jam siūlomi du benzininiai (1.6 l 115 AG atmosferinis ir 1,2 l 130 AG turbobenzininis) ir trys turbodyzeliniai varikliai, kurių galingiausias siekia 130 AG – galingesni nebus montuojami, kadangi šiame segmente tai taip pat neaktualu. O mūsų bandymams buvo skirti du modeliai – su senesniu 1,5 l turbodyzeliniu 90 AG arba 110 AG pasiekiančiu varikliu ir nauju 1,6 l 130 AG motoru. Gaila, bet turbobenzininio modelio nebuvo – perkantiems asmeninį automobilį ir važiuojant nedidelius atstumus, tai būtų racionalesnis pasirinkimas. Taip pat 110 AG turbodyzelinis ir 130 AG turbobenzininis varikliai gali būti komplektuojami ir su automatine dviejų sankabų EDC pavarų dėže, o atmosferinį 1.6 l „benziną“ galima suporuoti ir su bepakopiu variatoriumi. Akivaizdu, kad su naujausiu 1,6 l turbodyzeliu modelis važiuoja kur kas smagiau – variklio darbo garsas mažesnis, pavaros perjungiamos sklandžiau nei automobilyje su senu varikliu, nesunkiai galima pasiekti, kad sąnaudos būtų mažesnės nei 5 l/100 km (netaupant ir bandant skirtingus važiavimo režimus, jos buvo 5,5 l/100 km). Be to, nedidelis svoris (nuo 1250 kilogramų) lemia, kad automobilis važiuoja itin lengvai ir veržliai, nors variklių galia ir nėra įspūdinga. Visa kita taip pat maloniai stebino – ypatingai džiugino gerai nuo išorės triukšmo ir nuo šniokščiančio vėjo izoliuojantys langai ir komfortiška važiuoklė, kuri tiek ir veikė tyliai, ir komfortiškai sugerdavo nelygaus asfalto atkarpas, o valdymas buvo tikslus. Tad toks automobilis išties pateisina savo vardą – juo galima leistis kad ir į tolimiausią kelionę, kurioje šis „Renault“ nevargins komforto trūkumu. Salonas – kaip kituose šiuolaikiniuose „Renault“ Vairuotojo darbo vieta – kaip ir įprastame „Megane“. Minkšto plastiko prietaisų skydelyje bazinėje komplektacijoje yra 7 colių įstrižainės, geresnėje – vertikalus 8,7 colių ekranas su „R-Link 2“ sistema, valdančia multimediją, navigaciją, telefoną, garso įrangą, pagalbines vairavimo sistemas, „Multi-Sense“ sistemą (jos pagalba galima pasirinkti prietaisų skydelio išvaizdą, salono apšvietimą, skirtingus važiavimo režimus (be pakabos darbo nustatymo). Geresnėse komplektacijose siūlomas odinis salonas, projekcinis ekranas – žinoma, nepanašu, kad šiame segmente tai bus labai aktuali įranga, kadangi šio automobilio pirkėjams kur kas svarbiau yra... Kaina Taip, kompaktinių sedanų segmente, kur modeliui teks konkuruoti su tokiais rinkoje įsitvirtinusiais žaidėjais kaip „Škoda Octavia“ (nuo 14 tūkst. 304 eurų), „Toyota Corolla“ (nuo 15 tūkst. 490 eurų) ar „Volkswagen Jetta“ (nuo 16 tūkst. 174 eurų) ir dar ne vienu kitu, kaina, drauge su praktiškomis savybėmis, yra svarbiausias pasirinkimo kriterijus.  Deja, kol kas Lietuvoje sedano kaina nėra žinoma, bet ji neturėtų labai skirtis nuo hečbeko, kuris kainuoja nuo 15 tūkst. 180 eurų – o tai reiškia, kad naujokui bus tikrai nelengva pralenkti vieną pigiausių pasiūlymų rinkoje – taip pat Turkijoje gaminamą „Fiat Tipo“ (nuo 10 tūkst. 990 eurų). Bet neturiu jokių abejonių, kad „Megane Grand Coupe“ ras savo pirkėją – puiki išvaizda, komfortiškas važiavimas, taupūs varikliai, daug nustatymo galimybių – didesnių priekaištų šiam automobiliui tiesiog nėra ir tai tikrai puikus papildymas kompaktinių sedanų segmente. Įvertinimas 8/10 „Renault Megane Grand Coupe“ techniniai duomenys Variklio darbinis tūris: 1598 cm3 Degalai: dyzelinas Galia: 96 kW/130 AG/4000 aps./min. Maksimalus sukimo momentas: 320 Nm/1750 aps./min. Pavarų dėžė : 6 laipsnių mechaninė Varantieji ratai: priekiniai Ilgis: 4632 mm Plotis: 1814 mm Aukštis: 1443 mm Važiuoklės bazė: 2711 mm Svoris: 1401 kg Įsibėgėjimas iki 100 km/val.: 10,5 sek. Maksimalus greitis: 201 km/val. Vidutinės degalų sąnaudos: 4 l/100 km CO2 emisija: 103 g/km Bagažinės tūris: 550 litrų Kaina: kol kas neskelbiama