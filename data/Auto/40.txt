A. Merkel komentarai pasigirdo po to, kai „Opel“ generalinis direktorius Michaelas Lohschelleris nurodė, kad išlaikyti šios gamintojos gamyklas Vokietijoje kainuoja dvigubai brangiau, negu kitus PSA fabrikus. Šiuo metu ant kortos yra pastatytas Vokietijos Eizanacho mieste įsikūrusios „Opel“ gamyklos, kurioje dirba 1800 žmonių, likimas. Šios gamyklos profesinės sąjungos atstovai anksčiau šią savaitę atmetė PSA reikalavimus sumažinti atlyginimus mainais į pažadus investuoti į vieno naujo modelio gamybos liniją. M. Lohschelleris trečiadienį per savivaldybės atstovų susirinkimą „Opel“ būstinėje Riuselsheime netoli Frankfurto sakė, kad įmonės pelnas gerėja, bet pridūrė: „Iš dalies mūsų gamyklos yra dvigubai brangesnės negu PSA fabrikai“. „Opel“, kurią PSA įsigijo iš GM už 2,6 mlrd. dolerių, beveik 20 metų dirba nuostolingai, ir PSA generalinis direktorius Carlosas Tavaresas nekantrauja sumažinti aukštus „Opel“ gamybos kaštus. Iki šiol „Opel“ gamyklos Vokietijoje nebuvo įtrauktos į PSA investicijų planus, ir vadovybė pareikalavo, kad Vokietijos gamyklų darbuotojai atsisakytų kalėdinių premijų bei kitų privilegijų ir taip padėtų padidinti efektyvumą. Įtakinga Vokietijos profesinė sąjunga „IG Metall“ tvirtina, kad įgyvendinti PSA vieno automobilio savikainos tikslų neįmanoma, jei vadovybė nenusileis dėl atlyginimų, ir pareikalavo, kad „Opel“ vadovybė įgyvendintų savo pažadą patikėti Eizenacho fabrikui daugiau gamybos. Remdamasis „IG Metall“ šaltiniais žurnalas „Spiegel“ pranešė, kad „Opel“ Eizenacho gamykloje darbuotojų skaičių nuo 1800 turės sumažinti iki 1 tūkst., jei bus vykdomi dabartiniai gamybos planai ir gamybos linijos nebus papildytos naujais automobilių modeliais.