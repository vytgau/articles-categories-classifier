Ekologiškai švaraus Nyderlandų studentų projekto rėmėja tapo įmonė „TomTom“ – viena žinomiausių navigacinių sistemų tiekėjų, rašo zr.ru. Dar akcentuojama, kad jokios praktinės reikšmės lino pluoštas automobilyje neturi – tai tėra eksperimentas. Vis tik sumanymas iš tikrųjų įdomus, nors ir nėra originalus. Kaip teigia jaunieji inžinieriai, kompozitas lino pluošto pagrindu atsparumu prilygsta anglies pluošto ir aliuminio lakštui, bet jam pagaminti energijos reikia šešis kartus mažiau. Kai automobilis taps nebenaudojamas, daugumą iš lininio kompozito pagamintų detalių bus galima utilizuoti natūraliu būdu – jas paprasčiausiai suvartos bakterijos. Studentai jau sukonstravo bandymams skirtą automobilio prototipą ir laukia valdžios leidimo pradėti bandymus bendruosiuose keliuose. Šį leidimą planuojama gauti gegužės 8 d. Nedidelė dvivietė transporto priemonė „Lina“ aprūpinta elektriniu varikliu, tačiau techniniai jo parametrai nepateikiami. Labai tikėtina, kad „Lina“ liks bandymams skirtu pavyzdžiu, apie kurį neilgai trukus visi pamirš. Vis dėlto negalima atmesti galimybės, kad ši transporto priemonė – naujo populiaraus modelio pranašė, panaši į Vokietijos demokratinės respublikos laikų „Trabant“, kurio kėbulo dalys konstruotos iš medvilnės pramonės atliekų, verčiamų medžiaga pavadinimu duroplastas. Tiesa, tada apie ekologiją niekas negalvojo, o augalinės kilmės komponentas naudotas dėl plieno trūkumo pokario Vokietijoje.