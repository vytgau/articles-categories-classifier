Nuo vasario 4 dienos jau nebegalima važinėti turint seno pavyzdžio vairuotojo pažymėjimą, kuriame nėra nurodyta galiojimo data. Iki to laiko nemaža dalis žmonių suskubo juos pasikeisti, tačiau kone 100 tūkst. gyventojų to dar nėra padarę. Kiek tarp jų panevėžiečių, sunku pasakyti. Pasak „Regitros“ Panevėžio filialo direktoriaus Raimundo Kireilio, Panevėžys iš bendro srauto neišskiriamas. Jo teigimu, paskutinės sausio dienomis ir vasario pradžia buvo pats senojo pavyzdžio laminuotų vairuotojo pažymėjimų keitimo pikas. Per dieną ateidavo apie 200 žmonių paprašyti naujų pažymėjimų ir maždaug tiek pat – atsiimti. R. Kireilio teigimu, tarp jų nemažai buvo tokių, kurie keitėsi senuosius pažymėjimus. „Kaip visada lietuviai tarsi studentai paskutinę naktį ar paskutinę dieną“, – teigė jis. Pažymėjimas bendra tvarka pagaminamas per dešimt darbo dienų, tačiau buvo ir tokių, kurie mokėjo daugiau nei dvigubai, kad pažymėjimas būtų pagamintas skubos tvarka per vieną darbo dieną. Tam tikras suaktyvėjimas buvo juntamas ir praėjusių metų liepos bei rugpjūčio mėnesiais. Jis spėjo, kad atostogaudami žmonės norėjo susitvarkyti reikalus. Be to, keisti pažymėjimų suskubo ir atostogų parvykę emigrantai. Eina ir dabar Dabar „Regitros“ Panevėžio filialas per dieną sulaukia apie 40–50 žmonių. Iš jų, pasak R. Kireilio, po keliolika norinčiųjų pasikeisti senuosius pažymėjimus. „Kitas gal visą žiemą nevažinėja ir jam jokio skirtumo, ar pasiims vasario 3, ar balandžio 5 dieną“, – mano direktorius. Tie, kuriems nereikia dalyvauti eisme, pažymėjimus gali pasikeisti bet kada. Teisė vairuoti nėra atimama – tik pats pažymėjimas nebegalioja. Pasak R. Kireilio, senuosius pažymėjimus keitėsi daugiau vyresnio amžiaus žmonės. Pasak jo, buvo tokių atvejų, kai senyvą tėvą atlydėjo sūnus, pagelbėjo fotografuojantis ir panašiai, tačiau jam, nepaisant garbaus amžiaus, pažymėjimas buvo išduotas, nes pateikė galiojantį sveikatos pažymėjimą.