„eBay“ pasiūlyme teigiama, kad „Model S“ limuzininė versija buvo pagaminta „reklamos projektui“ ir jos rida tesiekia 240 kilometrų, o tai limuzinų nuoma besiverčiančioms įmonėms gali pasirodyti gana įtartina ir jos neabejotinai norėtų patikrinti, ar ši transporto priemonė tiktų išrankiems ir prabangos ištroškusiems klientams. Nepaisant to, šio limuzino kaina prasideda nuo 100 tūkst. dolerių – būtent tiek kainuoja 2015 metų „Model S“. Be to, perdirbinys parduodamas 90 proc. paruoštas eksploatacijai, o tai reiškia, kad pirkėjui tektų papildomai sumokėti dirbtuvėms už tai, kad jie atliktų paskutinius darbus, teigiama skelbime. Žinoma, modifikuotam „Tesla“ modeliui netaikoma ir garantija. Kol kas didžiausia suma, pasiūlyta už šį automobilį, buvo 65 tūkst. 100 dolerių, pasiūlymas pateiktas ketvirtadienio popietę. Oficialiai aukcionas baigsis ankstų pirmadienio rytą. Ši suma – beveik 10 tūkst. dolerių mažesnė nei pradinė visais ratais varomo „Tesla S 75D“ modelio. Tai skamba kaip puikus pasiūlymas, jeigu jums patinka elektriniai automobiliai, turite labai daug vaikų ar tiesiog jaučiate silpnybę limuzinams. „Autoblog“ aptiko „Big Limos“ įrašą socialiniame tinkle „Facebook“, kuriame teigiama, kad automobilio transformacija iš viso užtruko dvejus metus, o „Tesla“ prie to niekaip neprisidėjo. Įdomu, kaip šį limuziną vertintų „Tesla“ vadovas Elonas Muskas.