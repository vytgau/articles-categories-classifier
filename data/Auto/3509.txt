Galbūt teko matyti nuotraukų, kuriose įamžinti didžiuliai plotai, užstatyti metalo laužu paverstais „Volkswagen“ automobiliais? Tačiau svetainėje jalopnik.com paskelbtas iš drono nufilmuotas vaizdo įrašas geriau už bet kurią nuotrauką sufleruoja apie įspūdingą gamtai daromą žalą. Vaizdo įraše nufilmuotas apleistas Mičigano „Pontiac Silverdome“ stadionas. Kadaise čia treniravosi Detroito „Lions“. Dabar gi išrikiuoti šimtai, jei ne tūkstančiai, „Volkswagen“ automobilių. Liūdnas stadiono vaizdas nufilmuotas virš jo paleisto drono. O juk kiekvienas iš šių automobilių dar neseniai turėjo savininką... Svarbu paminėti, kad „Silverdome“ – tikrai ne vienintelė vieta, į kurią sugabenti nuosprendžio laukiantys JAV skandalą sukėlę „Volkswagen“ automobiliai. Vaizdo įrašą išplatinę žurnalistai tiksliai žino dar penkias tokias vietas. Deja, beveik nekyla abejonių, kad jų gali būti daugiau. Tad regimą vaizdą patariame padauginti, pavyzdžiui, keturis, penkis, šešis ar net dar daugiau kartų. Tada galbūt suvoksite padarinių mastą.