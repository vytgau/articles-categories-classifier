Daugelis elektrinių automobilių kūrėjų įsitikinę, kad toks transportas pagerins ekologinę pasaulio padėtį, nes jie neišmeta kenksmingų medžiagų, kaip automobiliai su vidaus degimo varikliais. O kai kurie ekspertai mano, kad ekologinis elektromobilių pranašumas – fikcija. Tokie automobiliai įkraunami elektra, kurios didžioji dalis gaminama šiluminėse elektrinėse, deginančiose anglis, dujas ar kitą iškastinį kurą. Teigiama, kad masinis perėjimas prie elektrinio transporto gali padaryti didesnę ekologinę žalą, nei vidaus degimo varikliais varomi automobiliai. Specialistai mano, kad padaugėjus elektromobilių, padidės apkrova elektrinėms, dėl to atitinkamai padidės suodžių, anglies dvideginio, sieros junginių ir kitų kenksmingų medžiagų emisijos. Be to, elektrinio transporto priešininkai mano, kad elektromobiliuose naudojamų ličio jonų akumuliatorių gamyba visai neekologiška, o panaudoti jie gali teršti dirvą, rašoma nplus1.ru publikacijoje.  Atlikdami eksperimentą, australai pripylė pilną dyzelinio 30 kVA generatoriaus baką ir juo papildę „Tesla Model S P85D“ akumuliatorių 18 kWh, išmatavo generatoriaus sunaudoto kuro kiekį. Paskui eksperimentuotojai užpildė 2 litrų darbinio tūrio D4 dyzelinį variklį turinčio „Volvo V40“ baką. Atliekant bandymą, automobiliai važiavo tuo pačiu maršrutu, laikydamiesi vienodo greičio. Iš viso mašinos vienodu greičiu įveikė 104,6 kilometrus. Pabaigę važiavimą, tyrėjai išmatavo, kiek degalų sunaudojo dyzelinis automobilis. Gautas skaičius – 4,8 litrai. Perskaičiavę kurą, panaudotą „Tesla“ įkrovimui, tyrėjai gavo 4,46 litrus. Automobilio „Volvo V40“ masė buvo 1,5 tonos, o „Tesla Model S P85D“ — 2,2 tonos. Bandytojai taip pat pažymėjo, kad eksperimento vardan „Tesla“ elektromobiliui buvo padaryta išimtis — dažniausiai automobilis įkraunamas iš naminės saulės jėgainės. Pernai metų lapkritį Belgijos tyrimų organizacija „Transport & Environment“ publikavo elektromobilių ekologiškumo ataskaitą. Tyrėjai priėjo prie išvados, kad elektromobiliai, net jeigu jų akumuliatoriai įkraunami, naudojant labiausiai aplinką teršiančiose, anglimi kūrenamose elektrinėse gaunama elektra, ekologijai padaro mažesnę žalą, nei įprasti automobiliai, varomi dyzeliniais varikliais. Tyrėjai ištyrė kelių šalių elektros jėgainių emisijų, elektromobilių gamybos ir jų elementų gamybos, o taip pat dyzelinių automobilių emisijų duomenis. Dėl suodžių ir sieros bei švino junginių emisijų būtent dyzeliniai varikliai laikomi mažiausiai ekologiškais vidaus degimo varikliais. Atlikę analizę, tyrėjai padarė išvadą, kad per visą savo gyvenimo ciklą, pradedant gamyba ir baigiant utilizacija, elektromobiliai Lenkijoje – Europos Sąjungos šalyje, kur didžiausia dalis energijos pagaminama šiluminėse elektrinėse, – vis viena sukels beveik 25 procentais mažiau kenksmingų atliekų. Remiantis tyrėjų skaičiavimais, dyzelinis automobilis kilometrui kelio išskiria vidutiniškai 206,1 g anglies dioksido. Palyginimui, elektromobilio emisijos Lenkijoje per tą patį laiką būtų 159,1 g anglies dioksido kilometrui kelio.