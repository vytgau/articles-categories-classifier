Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2008 m. „Volkswagen Tiguan 2.0 TSI“: kelyje į patikimumo viršūnę Iki šiol VW automobiliai mūsų ištvermės išbandymuose pasirodydavo labai prastai. Tačiau atėjo metas 100 000 km distanciją įveikti „Tiguan“ modeliui, kuris pagaliau pateisino lūkesčius. Mūsų laikais automobiliams nėra lengva. Kadaise į mašiną, kuria buvo galima nuvažiuoti 100 000 km, buvo žiūrima išskirtinai ir pagarbiai. Juk nuriedėti atstumą, lygų beveik trigubam žemės rutulio apskritimui, tikrai rimtas pasiekimas. Dabar viskas atrodo šiek tiek kitaip – šiais laikais 100 000 km jau nebėra rekordas, o tik privalomas minimumas. Gaila tik, kad vis dar ne visiems tai pavyksta įgyvendinti. Ką gi, taip yra tikriausiai todėl, kad XXI amžiuje automobiliai gaminami pagal receptūrą „kuo daugiau sudėtingos elektronikos ir kuo mažesnėmis sąnaudomis“. Deja, būtent taip daro ir VW – pastovumas, kuriuo Volfsburge gaminami automobiliai užima paskutiniąsias ilgalaikių testų lentelės vietas, tiesiog stulbinamai prieštarauja puikiems koncerno pardavimo rezultatams Europoje. Taigi neturėtų stebinti tas faktas, kad „Tiguan“ 100 000 km testą pradėjo pakrautas nepasitikėjimo ir nusivylimų bagažu, kuriuo pasirūpino jo broliai. Prekės ženklo įvaizdį turėjo pagerinti automobilis, kuris buvo kuriamas minimaliomis sąnaudomis. Tam, kad kompaktinio SUV gamyba iš viso apsimokėtų, tuometiniam VW firmos vadovui Volfgangui Bernhardui teko – beveik tiesiogine to žodžio prasme – pačiam susukti vos ne kiekvieną varžtą. Bet tai daryti buvo verta: didesnio pravažumo „Golf“ tiksliai pataikė į dešimtuką. Nejau tai višta, dedanti auksinius kiaušinius? Turėjome nemenko pagrindo manyti, kad šį kartą nenusivilsime. Iš tiesų: „Tiguan“ finišavo puikiai, nors jo pasirodymas redakcijos garaže iš pradžių nesukėlė didelės euforijos. Pirmieji įrašai testo dienoraštyje taikliai atspindi anų akimirkų nuotaikas: „ne itin gražus, bet gerai padarytas“ arba „visiškai niekuo neišsiskiriantis“. Iš tiesų, turbūt nieko nereikia įtikinėti tuo, kad „Tiguan“ yra Johny Deppas tarp SUV automobilių. Šios mašinos stilius nėra labai patrauklus – tai įprastas „parketinis“ visureigis. Tikras „Volkswagen“, kuris neapsimeta: tai, ką gauni, matai kaip ant delno. „Tiguan“ gerai suprojektuotas, ergonomiškas ir praktiškas. Beveik idealus, jei pamiršime aukštą pakrovimo slenkstį, kuriuo nuo pat pradžių skundėsi bandytojai. Norite įkelti sunkų krovinį? Reikia turėti sveiką nugarą. Kritikos žodžių nusipelno ir bagažinės uždangalas. Panaudoti patogią, sulankstomą uždangą atsisakyta tikriausiai dėl išlaidų mažinimo politikos. Tad jei keliausime su šunimi, uždangalą teks palikti namuose. Mūsų maratono dalyvio saloną įvertinome labai gerai – būtent todėl buvo taip malonu keliauti per visą žemyną. Priekinės sėdynės yra gana sportiškos: kietos, puikiai prilaiko įveikiant posūkius ir net nuvažiavus 100 000 km neprarado savo privalumų. Galinę sėdynę galima stumdyti išilgai ir taip didinti pakraunamą plotą. Galima reguliuoti ir atlošų kampą. Nulenkti galines sėdynes labai paprasta, deja, lygių grindų neturėsime.  Salone išlaidų mažinimo politikos nesijaučia. Net įveikus 100 000 km neišgirdome jokių įtartinų garsų, visi kilimėliai ir dangos tvirtai laikėsi savo vietose. Vidaus apdailai panaudotos medžiagos padarė išties gerą įspūdį. Prietaisų skydelis gerai pažįstamas iš „Golf Plus“ modelio, tiesa, patartume nesirinkti smėlio spalvos apmušalų, kurie gražiai atrodo tik kelias pirmąsias dienas, o vėliau įgauna įvairius pilkus atspalvius. Rekomenduotume užsisakyti automobilį su adaptyvia važiuoklės kontrolės sistema, ypač jei „Tiguan“ – kaip ištvermės maratone dalyvavęs egzempliorius – apautas 18 colių, žemo profilio padangomis. Daugelyje automobilių tokia pakaba yra tik brangus ir nereikalingas priedas, bet čia ji puikiai pasitvirtino. Važiuoti buvo taip komfortiška, kad nedaug kas suprastų, jog „Volkswagen“ važiuoja 235/50 R18 padangomis. Testo dienoraščio įrašai tai patvirtina: „Puikus automobilis ilgoms kelionėms. Visų pirma dėl adaptyvios važiuoklės“. Tačiau jei nenorime papildomai mokėti beveik 900 eurų, reikės tenkintis 17 colių ratlankiais, nes automobilis su 18 colių ratlankiais ir standartine pakaba bus kur kas mažiau komfortiškas. Galima sau dovanoti ir automobilio versiją su 170 „arklių“ 2.0 TSI varikliu. Deja, šis motoras nesuteikia itin daug sportinių emocijų, tačiau ryja akivaizdžiai per daug degalų. Nereikia net naudoti visos galios, kad bake susidarytų sūkurys. Kita vertus, derėtų nepamiršti, kad automobilis, varomas visais keturiais ratais ir turintis beveik visus įmanomus priedus, reikalauja daug degalų. Neigiamos įtakos turi ir tai, kad „Volkswagen“ SUV nėra tarp mažiausią oro pasipriešinimo koeficientą turinčių automobilių: visiškai pakrautu automobiliu važiuojant greitkeliu vargiai pavyks apsieiti mažesnėmis nei 13 l/100 km degalų sąnaudomis. Šis rezultatas, atsižvelgiant į nedidelį 64 litrų automobilio baką, byloja apie stulbinančiai mažą nuvažiuojamą atstumą. Buvo visiškai nejuokinga, tuo labiau kad taupiai važinėti neleido greičių dėžė, kurios pavaros gana trumpos. Akivaizdžiai geresnis pasirinkimas būtų kuris nors iš turbodyzelinių variklių. Tačiau jei kalbėsime apie patvarumą, benzininiam varikliui nėra dėl ko priekaištauti. Maratoną jis įveikė taip laisvai, kaip mes... vakarinį išėjimą į barą. Pilamės degalų, važiuojame, vėl pilamės, vėl važiuojame – be jokių problemų ir staigmenų. O desertui – papildomai 2,5 l variklio alyvos 100 000 kilometrų (0,025 l/ 1000 km – tai išties geras rezultatas naujam varikliui su turbina). Nė karto neteko netikėtai važiuoti ir į techninio aptarnavimo servisą. Geriausia šio testo išvada yra eksperto komentaras: „Variklio būklė ideali. Jis atrodo taip, tarsi būtų ką tik pagamintas“. Kiti elementai (išskyrus tris perdegusias lemputes) pasirodė irgi patvarūs. Visi mūsų aptikti nusidėvėjimo požymiai neviršijo normos ribų. Testo pabaigoje tai reiškia puikų įvertinimą ir penktą vietą mūsų maratono dalyvių lentelėje. Trumpai tariant – puiku, „Volkswagen“! Bet kita vertus, tai nėra stulbinantis ir kitiems gamintojams nepasiekiamas rezultatas. Automobiliui, kuris kainavo beveik 26 tūkst. Eur, toks rezultatas yra normalus dalykas. „Tiguan“ pasirodymą labai gerai komentuoja paskutinis – gal šiek tiek piktdžiugiškas – įrašas dienoraštyje: „Pagaliau „Volkswagen“ tapo tokie pat patikimi kaip ir „Kia Cee‘d“. Gedimai ir remontai 57 509 km Antros apžiūros metu pakeista perdegusi priekinio kairiojo žibinto halogeninė lemputė, kuri apšviečia kampus (24,32 Eur). 75 526 km Dėl garsaus cypimo stabdant buvo pakeisti galiniai stabdžių diskai ir trinkelės (paslaugą atliko autorizuotas „Volkswagen“ servisas, 226,77 Eur). 86 819 km Trečios privalomosios apžiūros metu buvo pakeistos priekinės stabdžių trinkelės ir dar kartą perdegusi priekinio dešiniojo žibinto halogeninė lemputė (posūkių apšvietimas, 192,21 Eur). 99 878 km Pakeista kairiojo žibinto gabarito lemputė (15,64 Eur). Komentarai išardžius po testo: puiki variklio būklė Prieš išmontavimo procedūrą „Tiguan“ laukė dar vienas nelengvas išbandymas – bandomasis važiavimas redakcijos atstovų ir VW technikos specialistų akivaizdoje. Keturios poros ausų labai įdėmiai klausėsi kiekvieno, kad ir mažiausio, garselio, kuris galėtų reikšti kokį nors variklio, vairo sistemos arba važiuoklės trūkumą. Rezultatas? Beveik nebuvo prie ko prisikabinti. Sunkiomis sąlygomis įveikti 100 000 km ne itin paveikė „Tiguan“. Mūsų dėmesį atkreipė tylus girgždėjimas, girdimas perjungiant pavaras. Be to, kai kurios jų neįsijungdavo taip lengvai ir komfortiškai kaip testo pradžioje. Tyrimą pradėjome nuo pavarų perjungimo sistemos apžiūros. Laimei, nesunku buvo nustatyti trūkumo priežastį: atsegus odinę movą paaiškėjo, kad pavarų perjungimo mechanizmas tiesiog buvo blogai suteptas. Tai smulkmena, bet gana nervinanti. Iš esmės daugiau neradome jokių nukrypimų nuo normos – reikėtų dar paminėti nedidelius korozijos židinius ant vieno iš atraminių guolių, surūdijusį numerių apšvietimo lemputės patroną, truputį parūdijusį kontaktą saugiklių dėžėje ir VW automobiliams būdingas nešvarumų sankaupas, kurias pamatėme išmontavę priekinių ratų arkų apsaugas. O štai mechaniniu atžvilgiu „Tiguan“ buvo sveikas kaip ridikas. Pavarų dėžės (krumpliaračiai, sinchronizatoriai) ir 4MOTION visų ratų pavaros („Haldex“ sistema) elementai beveik visiškai nenusidėvėjo. Tą patį galima pasakyti apie išmetamųjų dujų sistemą ir variklį. Be to, ekspertas TSI varikliui skyrė aukščiausią įvertinimą iš 30 pastaruoju metu bandytų variklių. Matavimai parodė, kad stūmoklių ir cilindrų paviršiai atrodo beveik kaip naujų detalių. Ir pagaliau uždarų erdvių ir profilių tyrimas endoskopu. Rezultatas? Apsauginė antikorozinė danga užtepta gana netolygiai (deja, šiuolaikiniams automobiliams tai įprastas reiškinys), bet jokių rūdžių požymių nematyti. Išvada Pastaruoju metu (originalus tekstas rašytas 2010 metais – red. Past.) „Volkswagen“ automobilių kokybė gerokai pablogėjo. Tai patvirtina ir vairuotojai, ir mechanikai, ir mūsų ilgalaikiai testai. Aišku, to negalima pasakyti apie visus modelius. Problemų kyla tik dėl kai kurių, tiksliau – kai kurių variklių versijų. Pavyzdžiui, pirmųjų gamybos metų 2.0 TDI variklis susidūrė su daug bėdų. Tačiau „Tiguan' ilgalaikis testas parodė, kad viskas nėra jau taip blogai. Išbandyti technikos sprendimai ir patvarus benzininis 2.0 TSI variklis įrodė, kad vokiečių SUV įveikė 100 000 km, išliko puikios būklės ir užėmė penktą vietą ilgalaikių testų dalyvių suvestinėje.. Galutinis įvertinimas 6 Techniniai gamintojo duomenys Variklis – tipas/cilindrų sk./vožtuvai: turbobenz./L4/16 Darbinis tūris (cm3): 1984 Maks. galia AG esant aps./min.: 170/4300 Maks. sukimo momentas (Nm esant aps./min.): 280/1700 Maks. greitis (km/h): 201 Pavarų dėžė: 6/mech. Stabdžiai – priek./gal.: disk.vent./disk. Ilgis/plotis/aukštis (mm): 4427/1809/1686 Padangų dydis: 235/50 R18 Automobilio svoris/kraulumas (kg): 1666/534 Bagažinės talpa (l): 508/1593 Degalų bako talpa (l): 64