Seimo narių siūlymu panaikinta nuostata, kad vairuotojams su savimi reikia turėti transporto priemonės registravimo, privalomosios transporto priemonių techninės apžiūros, transporto priemonių valdytojų civilinės atsakomybės privalomąjį draudimą. Nuo kitų metų liepos 1 d. vairuotojams su savimi užteks turėti vairuotojo pažymėjimą, asmens tapatybės kortelę arba pasą, rašoma pranešime žiniasklaidai. „Policijos pareigūnų darbas – kompiuterizuotas, todėl yra visos galimybės nuotoliniu būdu nesudėtingai patikrinti visus dokumentus. Reikalavimas vairuotojams su savimi visada turėti vairuotojo pažymėjimo, transporto priemonės registravimo, privalomosios techninės apžiūros, civilinės atsakomybės privalomojo draudimo dokumentus buvo perteklinis. Džiaugiuosi, kad Seimo nariai vadovavosi sveiku protu ir pritarė šio absurdiško reikalavimo panaikinimui“, – teigė M. Majauskas. Įstatyme taip pat numatyta, kad esminiu dokumentu Lietuvos Respublikos piliečiams, vairuojantiems transporto priemones valstybės teritorijoje, dalyvaujantiems rinkimuose, besikreipiantiems į notarą, registruojantiems transporto priemonę ar turtą, taip pat norintiems gauti komercines paslaugas bankuose, kaip tai reglamentuoja šalies įstatymai, tampa asmens tapatybės kortelė. Remiantis naujais pakeitimais, tikrinančiam pareigūnui užteks pateikti tik savo asmens tapatybę patvirtinantį dokumentą, pagal kurį pareigūnas visą reikiamą informaciją gaus iš Transporto priemonių civilinės atsakomybės privalomojo draudimo duomenų bazės, Centralizuotos techninės apžiūros duomenų bazės, Lietuvos Respublikos kelių transporto priemonių registro ir Lietuvos Respublikos kelių transporto priemonių vairuotojų registro.