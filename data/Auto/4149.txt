Po klaidos penktadienį S. Ogier buvo nusiritęs į devintąją vietą. Bet sportininkui vėliau pavyko pakilti iki antrosios, o po Thierry Neuville‘io klaidos – tapti Monte Karlo ralio lyderiu. Sportininkams šeštadienį įveikus visus greičio ruožus pirmosios dvi pozicijos priklausė „M-Sport“ komandos lenktynininkams. Lyderio pozicija tenkinosi S. Ogier, o antroje vietoje buvo O. Tanakas. Pastarasis sekmadienį susidūrė su variklio problemomis. Praradęs daug laiko sportininkas iš antrosios vietos nukrito į trečiąją. O. Tanakas galėjo prarasti ir dar daugiau laiko, jei ne dėl saugumo sumetimų atšauktas penkioliktasis greičio ruožas. Puikiu rezultatu šį savaitgalį buvo pažymėtas „Toyota“ sugrįžimas į WRC. Komandai atstovaujantis Jari-Matti Latvala pasinaudojo varžovų nesėkmėmis ir pirmąjį šių metų ralį baigė antroje vietoje. Paskutinį kartą „Toyota“ ekipos lenktynininkas prizinę vietą WRC čempionate buvo iškovojęs 1999 metais. Kurį laiką dėl prizinės vietos kovojo ir kitas „Toyota“ lenktynininkas Juho Hanninenas. Suomis važiavo trečias, bet penktadienį padarė klaidą ir sulaužė automobilio pakabą. Ketvirtoje vietoje Monte Karlo ralį baigė „Hyundai“ lenktynininkas Dani Sordo. Ispanui paskutinę varžybų dieną pavyko aplenkti Craigą Breeną, važiavusį 2016 m. „Citroen“ automobiliu. WRC2 klasėje šį savaitgalį dominavo buvęs „Volkswagen“ komandos lenktynininkas Andreasas Mikkelsenas. Norvegas tarp visų dalyvių liko septintas. Sportininkas artimiausią savo varžovą Janą Kopecky‘į aplenkė daugiau nei trimis minutėmis. Monte Karlo ralyje dalyvavo ir ekipažas iš Lietuvos – Deividas Jocius ir Donatas Zvicevičius. Deja, jiems varžybos baigėsi dar penktadienį. Lyderių dešimtukas (vieta, pilotas, automobilis, laikas) 1. Sebastienas Ogier „Ford“ 4h00:03.6 2. Jari-Matti Latvala „Toyota“ +2:15.0 3. Ottas Tanakas „Ford“ +2:57.8 4. Dani Sordo „Hyundai“ +3:35.8 5. Craigas Breenas „Citroen“ +3:47.8 6. Elfynas Evansas „Ford“ +6:45.0 7. Andreasas Mikkelsenas „Skoda“ +9:32.7 8. Janas Kopecky‘is „Skoda“ +12:58.1 9. Stephane‘as Lefebvre'as „Citroen“ +14:43.8 10. Bryanas Bouffier „Citroen“ +16:09.4