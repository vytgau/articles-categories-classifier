Taip pat sužinosite neįtikėtinų būdų savo automobiliui apsaugoti. Gal vis dėlto tai įmanoma? BMW, „Volvo“, „Lexus“ – šių markių automobiliai, pasak pareigūnų, dabar yra po didinamuoju vagių stiklu. Tiesa, jų tikslas – nebūtinai veidrodėliai, automobilio statymo davikliai ar ratai. Dažnai vagišiams rankos niežti dėl akumuliatorių ar paprasčiausių markės ženkliukų ant variklio dangčio. Organizuotos vagystės, kai dirba keli asmenys, yra verslas. Štai, pavyzdžiui, surinkus tam tikrą skaičių vagių taip mėgstamų BMW veidrodėlių, siunta dažnai iškeliauja į užsienį. Jokia paslaptis, kad kai kurias automobilių dalis mielai „priglaudžia“ vadinamieji „šrotai“. Šį verslą atidžiai stebi pareigūnai. „Kartais pavyksta surasti, sulaikyti transporto priemones su įkalčiais – su dalimis nuo kitų automobilių. Bet viskas yra įrodinėjimo dalykas. Ši veiklos sritis stebima policijos. Jei antrinėje rinkoje nepirksime tų dalių, be abejonės, vagims nebus kur dėti daiktų. Taip sumažės ir pačių vagysčių“, – tvirtina Vilniaus miesto 2-ojo policijos komisariato Kriminalinės policijos skyriaus viršininkas Igoris Polikša. Pasak policijos atstovo, tipinis vienišo vagies portretas – pinigų dozei ieškantis narkomanas. O toks tikrai gali būti pavojingas ir pasipriešinti jį bandantiems sulaikyti žmonėms. Paskutiniais duomenimis, išaiškinama tik apie 30 proc. automobilių dalių vagysčių. Prie geresnio rezultato, anot pareigūnų, galėtų prisidėti ir įvykių liudininkai. Deja, gana dažnai žmonės, vengdami biurokratinių girnų ir dalyvavimų apklausose, į matytą nusikaltimą numoja ranka. Lyginant su 2015 metais, pernai automobilių detalių vagysčių buvo gerokai mažiau. Tiesa, vagys tapo išrankesni ir rinkosi prabangesnes automobilių dalis. Nuolatinių vagių antpuolių neapsikentę vairuotojai ieško sumanių meistrų. Ne vien tam, kad suremontuotų nusiaubtą automobilį, bet ir kad sugalvotų kliūčių vagišiams. Šiuos būdus galite sužinoti laidos „Keliai. Mašinos. Žmonės“ reportaže. 