Pastebėjus kitokias nei įprasta automobilio skleidžiamas išmetamąsias dujas, autoserviso „R2L“ direktorius Algirdas Bartkevičius pataria, jog visada reikėtų kreiptis į specialistus, nes kuo anksčiau pastebėjus problemą ir ją pašalinus, tuo labiau tikėtina, jog bus išvengta rimtesnių gedimų. Specialistas DELFI paaiškino, ką gali reikšti konkreti išmetamųjų dujų spalva. Baltos spalvos dūmai Jei yra matomi iš automobilio duslintuvo einantys balti dūmai, tai dar nereiškia, kad būtinai kažkas netvarkoje. Žiemą termometro stulpeliui nukritus žemiau nulio ir tik užvedus variklį dėl išmetimo sistemoje susidariusių garų yra matoma balta spalva, o ilgiau vairuojant spalva turėtų stabilizuotis. Tačiau jei taip neatsitiko, dažniausiai, tai reiškia, kad variklio galvutės tarpinė prarado sandarumą. „Tokiu atveju, baltas ir ilgai nenykstantis dūmas reiškia, kad yra „pralaidumas“ ir į variklio cilindrų degimo kamerą patenka aušinimo skystis“, – sako specialistas. Mėlyni dūmai Jei išmetamosios dujos tampa mėlynos spalvos, gali reikšti, kad kartu su degalais yra sudeginama per daug variklio alyvos, kuri patenka į degimo kamerą. „Mėlyni dūmai dažniausiai reiškia, kad į degimo kamerą patenka tepalai, o tai atsitinka dėl vožtuvų sandariklių pralaidumo. Taip pat tokios spalvos dūmus gali sąlygoti ir turbokompresoriaus ar stūmoklio gedimai“, – sako A. Bartkevičius. Juodos spalvos debesis Panašiai kaip ir su baltos spalvos dūmais, juodos išmetamos dujos ne visada signalizuoja apie kažkokį gedimą. Dyzelinį variklį turintis automobilis gali skleisti ir juodos spalvos dūmus dėl naudojamų prastos kokybės degalų ar per didelės apkrovos. Tačiau, pasak specialisto, juodos išmetamos dujos gali išduoti ir rimtesnius gedimus, o tai dažniausiai signalizuoja netinkamai veikiantys išmetamųjų dujų grąžinimo vožtuvai, taip pat užsikimšę kietųjų dalelių ar katalizatoriaus filtrai. „Juodi dūmai gali reikšti turbinos bėdas, blogą degalų dozavimą arba kad automobilis neturi katalizatoriaus ir kietųjų dalelių filtro, o dar viena įmanoma priežastis yra netinkamas degimo kampo išstatymas“, – aiškina A. Bartkevičius. Baltai melsvi dūmai Baltai melsvi dūmai, einantys iš automobilio naudojančio dyzeliną, anot specialisto, gali reikšti, kad yra susidėvėję variklio žiedai, sukietėję vožtuvų riebokšliai arba išdilę variklio cilindrai. „O taip pat tam įtakos gali turėti purkštukų bei turbinos problemos. Jei dūmina esant šaltam varikliui, tai gali reikšti, kad laikas keisti pakaitinimo žvakes“, – sako A. Bartkevičius. Pilkos išmetamos dujos Tai rečiausiai iš duslintuvo pasirodanti spalva, kuri nurodo, jog pasikeitė oro ir degalų proporcija automobilio variklyje, o viena dažniausiai pasitaikanti to priežastis – variklio jutiklio problema. „Tokiu atveju gali būti sugedęs variklio temperatūros jutiklis ir sistema negali parodyti tikros motoro temperatūros, todėl yra naudojamos didesnės degalų sąnaudos“, – sako specialistas.