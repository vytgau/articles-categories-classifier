Pirmiausia, prieš pradedant važiuoti, reikia apžvelgti visą eismo situaciją ir intensyvumą, taip pat įvertinti oro sąlygas bei matomumą. Taip pat reikia būti dėmesingesniam, kai išvažiuojama iš už kliūties, nes matomumas būna itin ribotas. „Paskutinių šešių dešimtmečių atliktų mokslo studijų išvados teigia, jog eismo įvykiai įvyksta todėl, kad vairuotojai nesugeba efektyviai žvalgytis, kitaip tariant, žiūri ne laiku ir ne ten. Tai ypač aktualu jauniems vairuotojams, kurie dar neturi pakankamai patirties. Taip pat neverta pasikliauti vien veidrodėliais, nes objektai tikrovėje gali būti gerokai arčiau“, – sako valstybės įmonės „Regitra“ generalinio direktoriaus pavaduotojas Saulius Šuminas. Prieš pajudėdami atidžiai stebėkite aplinką. Būtinai įvertinkite artėjančių eismo dalyvių greitį bei atstumą iki jų. Svarbu atkreipti dėmesį, jog šie parametrai skirtingose vietovėse gali skirtis. Pavyzdžiui, mieste, kur greitis yra mažesnis, įsilieti į eismą turėsite daugiau laiko. Tuo tarpu ne gyvenvietėse važinėjama gerokai didesniu greičiu, todėl atitinkamai tam laiko bus mažiau. Pajudant iš dešiniosios kelio pusės dairytis reikia tokia tvarka: į galinio vaizdo veidrodėlį, į priekį, į kairės pusės veidrodėlį ir per kairį petį. Žvalgytis rekomenduojama puslankiu, prieš laikrodžio rodyklę. Jei pajudate iš kairiosios kelio pusės, dairytis taip pat reikia puslankiu, tik pagal laikrodžio rodyklę. Įsitikinus, jog pajudėti iš vietos yra saugu, apie savo ketinimus būtina informuoti mirksinčiu posūkio signalu. Pajudant iš vietos eismo sraute, reikia stebėti aplinkinius bei šalia jūsų automobilio ir už jo esančias transporto priemones. Siekiant užtikrinti sklandų eismą, svarbu pajudėjus greitėti kartu su transporto srautu. „Reikia būti atidžiam, nes eismo sąlygos nuolat keičiasi. Pajudant iš vietos, pavyzdžiui, iš šalutinio į pagrindinį kelią, reikia atsižvelgti į kitus vairuotojus, gerai įvertinti atstumą, pasirinkti tinkamą bei saugų greitį ir stengtis „neužkišti“ kelio. Paprasčiau tariant, reikia sukelti kuo mažiau nepatogumų kitiems eismo dalyviams“, – teigia S. Šuminas. Kiekvieną antradienį „Regitros“ „Youtube“ bei „Facebook“ paskyrose pasirodo po vieną vaizdo klipą apie pageidaujamą vairuotojų elgesį prie vairo. Tai tarsi nuotolinės vairavimo pamokos ne tik pradedantiesiems, tačiau ir ilgą vairavimo patirtį turintiems vairuotojams. Tai jau šeštasis siužetas, kuris skirtas važiavimo pradžiai. 