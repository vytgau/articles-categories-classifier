Pirmadienį Dakaro ralio dalyviai tęsė pažintį su Bolivija ir iš La Paso keliavo į Ujūnį, garsėjantį vaizdingomis druskožemio apylinkėmis. Liūtys vėl pakoregavo organizatorių planus: dėl prastų oro sąlygų septintasis greičio ruožas sutrumpėjo perpus – iki 161 km. Per dvi poilsio dienas lenktynininkai turėjo į valias laiko suremontuoti savo techniką. Nepaisant to, pirmadienį ją reikėjo tausoti ypač atidžiai. Maratono etapo taisyklės draudžia komandų mechanikams suteikti bet kokią pagalbą, todėl pasiekę bivaką ekipažai galės nebent savomis rankomis atlikti būtiniausius darbus. Bet A. Juknevičius, regis, savaip interpretavo atsargumą. Po nesėkmingo praėjusio etapo jo ir Dariaus Vaičiulio ekipažas į trasą pajudėjo tik 47-as. Vienintelių kovą tęsiančių Lietuvos atstovų „Toyota Hilux Overdrive“ veržliai stūmėsi į priekį ir distancijos pabaigoje buvo jau 22-a.   Automobilių rikiuotės priekyje septintame greičio ruože vėl dominavo „Peugeot“ komanda. Prancūzui Sebastienui Loebui laimėti antrą etapą iš eilės sutrukdė tik jo tautietis Stephane'as Peterhanselis, kuris buvo greitesnis 48 sekundėmis ir sustiprino savo pozicijas bendrosios įskaitos viršūnėje. Rimčiausią iššūkį favoritams šįsyk metė „Toyota“ atstovas iš Pietų Afrikos Ginielis de Villiersas. 2009 metų čempionas S. Peterhanseliui pralaimėjo 3 min. 33 sek. Ketvirtas buvo pajėgiausias iš „Mini“ stovyklos – suomis Mikko Hirvonenas, o penktas liko dar vienas „Toyota“ visureigis, vairuojamas ispano Nani Romos. A. Juknevičius nuo nugalėtojo atsiliko 29 min. 21 sek. Šiemet lietuvis aukščiau buvo palypėjęs tik trečiame etape, kurį baigė 20-as, bet tuomet kovą pradėjo iš kur kas geresnių starto pozicijų. Bendroje įskaitoje jis pakilo vienu laipteliu aukštyn į 26-ą vietą. „Gedimų nebuvo, mes irgi „grybo nepjovėme“, Darius puikiai navigavo. Norėjome įlįsti tarp geriausių 25 ekipažų, ir tai padarėme. Grįžome į savo vėžes, rytoj spausime jau dėl 20-uko“, – DELFI iškart po finišo sakė A. Juknevičius. „Šį kartą viskas gerai – visiškai jokių nesklandumų, lenkėme daug automobilių, negavome jokių baudų. Mums šiame trumpame etape reikėjo užsitikrinti gerą startinę poziciją kitai dienai, manau, tikslas ir pasiektas“, – pasirodymą apibendrino D. Vaičiulis. Lenktynininkai patikino, kad finišą jų automobilis pasiekė sveikas, todėl maratono etapo taisyklės kojos ekipažui pakišti neturėtų.   Automobilių bendroji įskaita Motociklai Tradiciškai pirmieji startavo ir finišą pasiekė motociklininkai, tarp kurių ryškiai sužibo sensaciją pateikęs amerikietis Ricky Brabecas. Tik antrus metus Dakaro ralyje važiuojantis Paolo Goncalveso ginklanešys šįkart nustelbė tiek „Honda“ komandos lyderį, tiek visus kitus konkurentus. „Jeigu aš tikrai nugalėjau, tai kažkas nuostabaus“, – iškart po finišo savo sėkme dar netikėjo JAV sportininkas. Tik 31-as startavęs ir pirmą etapą karjeroje laimėjęs R. Brabecas nudžiovė pergalę būtent P. Goncalvesui iš panosės. 2015 metų vicečempionas iš Portugalijos užėmė antrą vietą, atsilikęs 1 min. 44 sek. Patyręs ralio vilkas antras finišavo antrąsyk iš eilės. Bendrosios įskaitos lyderis Samas Sunderlandas liko trečias. Nuo KTM vairuojančio brito persvaros P. Goncalvesas „nukirpo“ beveik 3 minutes, bet dėl nesėkmių pirmoje ralio dalyje, kainavusių ištisą valandą, portugalo galimybės kovoti dėl nugalėtojo laurų tebėra miglotos. Panašioje situacijoje išlieka ir kitas „Honda“ atstovas Juanas Barreda Bortas. Ispanas pirmadienį buvo ketvirtas ir bendroje įskaitoje grįžo į geriausių dešimtuką, bet S. Sunderlandui vis dar pralaimi daugiau nei valandą.  Motociklų bendroji įskaita Keturračiai Sergejui Kariakinui pirmadienis atnešė dvigubą šventę. Rusas ne tik įtikinamai laimėjo etapą, bet ir uzurpavo pirmą vietą bendrojoje įskaitoje. Ligšiolinį lyderį iš Prancūzijos Simoną Vitse S. Kariakinas pranoko 13 min. 30 sek. „Tai – sunkiausios lenktynės pasaulyje, todėl jei laimi, esi „kiečiausias“ pilotas planetoje“, – įvertino pats rusas. Antras buvo kitas prancūzas Axelis Dutrie, trečias greičio ruožą baigė čilietis Ignacio Casale. Visi lyderiai pilotuoja „Yamaha“ keturračius. Keturračių bendroji įskaita Sunkvežimiai Rusijos atstovas buvo greičiausias ir sunkvežimių įskaitoje. Dmitrijus Sotnikovas iš „Kamaz“ komandos puspenktos minutės aplenkė ralio lyderį Gerardą de Rooy („Iveco“). Bendroje įskaitoje į antrą poziciją palypėjusį D. Sotnikovą nuo olando dabar skiria 2 min. 11 sek. Pirmadienį tarp lyderių savo trigrašį įkišo olandas Tonas van Genugtenas („Iveco“), etape užėmęs antrą poziciją, ir trečias distanciją įveikęs argentinietis Federico Villagra („Iveco“). Bendroje rikiuotėje į trečią vietą smuktelėjęs kitas rusas Eduardas Nikolajevas finišavo septintas, į priekį dar praleidęs baltarusį Sergejų Viazovičių su MAZ ir olandą Hansą Stacey su MAN. Sunkvežimių bendroji įskaita Antradienį maratonas be techninės pagalbos baigsis 492 km ilgio greičio ruožu. Jei tik maršruto eilinį kartą nepakoreguos vandens perteklius: lenktynininkams aštuntame etape reikės įveikti ne vieną brastą. Ralio karavanas atsisveikins su Bolivija ir patrauks į Argentinos šiaurėje įsikūrusią Saltą. Sausio 2 d. Asunsjone (Paragvajus) startavusį Dakaro ralį pradėjo 143 motociklininkai, 37 keturračių pilotai, 77 automobilių ir 50 sunkvežimių ekipažų. Pirmą savaitę ginklus teko sudėti maždaug ketvirtadaliui lenktynininkų, tarp kurių buvo du automobilių įskaitos dalyviai iš Lietuvos – Benediktas Vanagas ir Vaidotas Žala. Lenktynių finišas laukia sausio 14 d. Buenos Airėse (Argentina). Sportininkams iš viso reikės sukarti beveik 9 tūkst kilometrų, skaičiuojant tiek greičio ruožus, tiek neįskaitinius pervažiavimus.