Pasak „Swedbank“ Vartojimo paskolų ir automobilių finansavimo departamento srities vadovo Justino Dedelos, lyginant su kitomis Baltijos šalimis, pernai lietuviai dažniau dairėsi į naujus automobilius. „Pastebime, kad automobilių pirkėjų Lietuvoje įpročiai keičiasi – pirkdami automobilį lizingu gyventojai vis dažniau ėmė rinktis naujus arba iki vienerių metų amžiaus modelius. Tokie automobiliai sudarė daugiau nei pusę „Swedbank“ lizinguotų automobilių privatiems klientams. Palyginimui, pernai metais Latvijoje apie trečdalis lizingo būdu „Swedbank“ įsigytų automobilių buvo nauji, Estijoje tokių naujų automobilių buvo apie pusė“, – sako J. Dedela. Remiantis banko duomenimis, brangiausius automobilių modelius Baltijos šalyse perka Latvijos gyventojai. Vidutinė lizingo būdu „Swedbank“ įsigyjamo naujo automobilio kaina Latvijoje siekia daugiau nei 27 tūkst. eurų, Lietuvoje ši suma viršija 24 tūkst. eurų, tuo tarpu Estijoje ji yra beveik 23,5 tūkst. eurų. Populiariausi tarp naujų šio banko lizingu įsigytų automobilių Lietuvoje pernai metais buvo „Škoda“, KIA ir „Nissan“ markių automobiliai. Populiariausių naudotų automobilių trejetuke, banko duomenimis, pirkėjų pasirinkimu buvo „Volkswagen“, „Toyota“ ir „Audi“ automobiliai. Pasak J. Dedelos, nusprendę įsigyti jau naudotą automobilį gyventojai dažniausiai rinkosi kitą finansavimo būdą – paskolą automobiliui. Pernai „Swedbank“ suteikė 4,6 tūkst. tokių specializuotų paskolų automobiliui įsigyti. „Tenka pastebėti, kad neretai lizingas painiojamas su specializuota paskola automobiliui, kuri yra skirta tiems atvejams, kai perkamas naudotas automobilis. Tokio automobilio kaina paprastai būna mažesnė nei naudoto automobilio perkamo lizingo būdu, be to, pirkėjo neprašoma turėti nuosavų lėšų pradiniam įnašui, automobilio neprivaloma drausti KASKO draudimu. Renkantis pastarąjį finansavimo būdą automobilis yra iškart registruojamas pirkėjo vardu“, – komentuoja J. Dedela.