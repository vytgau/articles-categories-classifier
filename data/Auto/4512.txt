LASF išplatintame pranešime žiniasklaidai rašoma, kad susirikinimo metu nepavyko išsiaškinti, kas konkrečiai yra blogai reglamente, tiesiog buvo pareikalauta už ralį atsakingo komiteto pirmininko pasitraukimo. Pranešime rašoma, kad, M. Simsono teigimu, pokyčiai reglamente yra minimalūs, o sprendimai priimti ne tik vertinant atskirų sportininkų pasiūlymus, bet ir žiūrint per visų trijų Lietuvos ralio lygų prizmę bei LASF Prezidento išsakytą pageidavimą aktyviai bendradarbiauti su visų kaimyninių šalių (įskaitant Lenkiją) federacijomis. Po susirinkimo LASF Ralio komiteto vadovas sakė: „Padariau išvadą, kad dvejus metus trukusios Ralio komiteto pastangos patobulinti ir nustatyti sporto vystymo kryptį, maksimaliai suderintą su mūsų regiono bei Europos šalių ralio strategija, yra neparankios vieniems iš Lietuvos čempionato autoritetų. Ralio komitetas argumentuotai ir aiškiai pateikė savo poziciją, skelbdamas reglamento projektą bei beveik dvi savaites nuolat komunikavo su tais sportininkais, kuriems kilo klausimų ar neaiškumų, siekiant konstruktyviai paaiškinti ir suderinti visus savo vykdomus veiksmus. Deja, diskusija baigėsi, kai baigėsi faktais paremti argumentai. Grupė sportininkų nusprendė klausimus spręsti iš jėgos pozicijos. Mūsų argumentai bei kitų autosporto bendruomenės dalyvių interesai jiems nedarė įspūdžio ir buvo pageidaujama, kad „gildijos“ reikalavimai būtų vykdomi besąlygiškai. Prasidėjo puolimas viešoje erdvėje, formuojantis neigiamą nuomonę apie Ralio komitetą. Skleidžiamą informaciją tikrai galima apibūdinti kaip klaidinančią, tendencingą ir dažnai nesusijusią nei su ralio reglamentu, nei su federacijos ar LASF Ralio komiteto pozicija. Susitikime su Prezidentu buvo teisingai pastebėta, kad Ralio komitetas turi dirbti autosporto bendruomenės labui. Tačiau, jei viena jos dalis priešinasi bendram interesui, o kita dalis arba nesigilina, arba nenori įsitraukti ir dalyvauti ralio ateities kūrime bei pasyviai stebi situaciją iš šalies, tai tenka pakelti rankas ir pasitraukti į šoną. Tik dėl šio sporto ateities, atstovaudami visų garbingų Lietuvos sportininkų interesus bei su kaimyninių šalių federacijomis suderintas strategines pozicijas, Ralio komitetas neatlygintinai dirbo šiuos dvejus metus. Žinoma, jeigu nėra kam to įvertinti, mes pasitrauksime“. M. Simsono poziciją palaiko ir likę komiteto nariai, neturintys noro toliau tęsti visuomeninio darbo. Anot jų, labiausiai demotyvuoja sportininkų, kurie palaiko naujesnę strateginę kryptį, baimė pasisakyti viešai bei apskritai šiuolaikiškumo ir kritinio požiūrio trūkumas bendruomenėje. Didelė jos dalis linkusi tikėti socialinių tinklų komentarais ir viešais šūkiais, o ne oficialiai paskelbtais dokumentais ar faktais. Be to, Ralio komiteto nariai pripažino, jog juos pritrenkė susitikime dalyvavusių sportininkų atviras šantažas LASF Prezidentui ir Tarybai bei tai, kad į tokius veiksmus nebuvo niekaip atsakyta. Ralio komiteto nariai buvo vieningi. Tokie sportininkų veiksmai – tikrovės neatitinkančių teiginių viešas naudojimas, dezinformacija, šantažas, vieši kvietimai susidoroti fiziškai bei atviras atsisakymas konstruktyviai spręsti klausimus yra negarbinga ir kenkėjiška veikla bei turėtų būtų svarstoma LASF Etikos ir drausmės komisijoje arba Apeliaciniame teisme. Ralio komitetą šiandien sudaro specialistai, turintys ilgametę automobilių sporto renginių organizavimo patirtį, tituluoti sportininkai, daug metų dalyvavę Lietuvos ir tarptautinėse varžybose, vadybininkai, gerai išmanantys ralio, jo finansavimo ir komunikacijos virtuvę, FIA darbo grupių nariai, žmonės, su kuriais konsultuojasi ir derina pozicijas kitų šalių federacijų atstovai. Šis komitetas, nenorėdamas, kad autosporto neoficialių galios struktūrų „autoritetų“ elgesiu būtų daroma dar didesnė žala šio sporto įvaizdžiui bei bendruomenės reputacijai, renkasi pasitraukimą. Pripažįsta komunikacijos trūkumą Anot LASF Ralio komiteto nario Dainiaus Sviderskio, Ralio komitetas neabejotinai buvo pats darbingiausias federacijos komitetas. Jis tikisi, kad ir ateinantis išlaikys tokį pat efektyvumą bei iniciatyvumą. Pasak jo, dabartiniai nariai apgailestauja, kad didelė dalis veiklos taip ir liko neiškomunikuota plačiau dėl visuomeniškų resursų trūkumo. Tačiau vis tiek, akivaizdžiai matomų darbų atlikta išties daug. Tai aktyvus ir tapęs rutina kassavaitinis bendravimas su Latvijos ir Estijos federacijomis, atkurti santykiai su Lenkijos kolegomis, nauji organizatoriai bei nauji renginiai, po ilgų derybų pirmąkart Lietuvos ralio istorijoje sukurti visiškai identiški bendri techniniai reikalavimai su latviais N4LT klasėje, aiškus lygų suskirstymas su aiškiai apibrėžtomis taisyklėmis ir migracijos strategija. Skirtas kur kas didesnis dėmesys B ir C ralio lygoms, buvo įgyvendinta bei vystoma starto tvarkos – greičio indeksų sistema. Sukurta duomenų bazė internete, dalyvių apklausos sistema. Į ralio veiklą pritrauktas būrys savanorių. Pradėta rūpintis profesionalesne ralio komunikacija, tačiau tai netapo prioritetu, nes komitetas skyrė daugiausia savo laiko darbui, o ne pasigyrimui. Praktiškai be biudžeto, drauge su Vilniaus savivaldybe sukurtas naujas prekinis ženklas ir renginys – Lietuvos Ralio Apdovanojimai, kuris pirmą kartą Lietuvos ralio istorijoje taip iškilmingai ir garsiai sujungė visų trijų ralio lygų finalą. Verta paminėti ir gerosios praktikos perėmimą iš tolimesnių šalių: Švedijos, Vokietijos, Belgijos ir kitų, aktyvus bendradarbiavimas su FIA komitetais, aktyviai siūloma naujoviška licencijavimo sistema ir daugelis čia nepaminėtų darbų Lietuvos ralio labui. „Reziumuojant tai, kas įvyko: daugiausia iečių sulaužyta diskutuojant ties 2017 metų įskaitomis ir kalendoriumi. Paradoksas, tačiau iš esmės, tokia įskaitų tvarka buvo sukurta dar ankstesnės kadencijos Ralio komiteto, kuriam vadovavo Gintaras Kaminskas. Tačiau buvusio komiteto narys Ramūnas Čapkauskas šiai dienai tapo vienu aktyviausių tos pačios tvarkos kritikų. Minimalių dabartinio ralio komiteto numatytų pakeitimų tikslas buvo pritraukti kuo įvairesnį dalyvių autoparką ir suteikti daugiau motyvacijos investuoti į tarptautinę techniką. Visgi, visada sakėme ir sakysime, kad nacionalinės klasės negali būti naikinamos. Siekėme, kad varžytųsi sportininkai, o ne piniginės ir jų technika. Tačiau nesitikėjome, kad nacionaline technika važiuojantys lyderiai galimybę ateityje atskirti tarptautines klases į atskirą įskaitą traktuos kaip prieš juos nukreiptą veiksmą. Teko tik stebėti, kaip greitai viešojoje erdvėje buvo paskleista didelio palaikymo sulaukusi, tačiau tikrovės neatitinkanti informacija apie nacionalinių klasių naikinimą. Antruoju, kalendoriaus, atveju – po užtrukusios pauzės vėl pradėjome aktyviau bendradarbiauti su Lenkijos federacija, tuo pat metu išlaikydami gerus santykius ir su latviais. Tai buvo suvažiavimo patvirtintos programinės nuostatos, kurių vedini atėjome neatlygintinai dirbti automobilių sporto labui drauge su likusia LASF Prezidento komanda“, – pranešime cituojamas D. Sviderskis. Skaidrumas ir vienodos taisyklės visiems Ralio komiteto nariai spėja, kad jų veikla buvo nepalanki daliai sportininkų dar ir dėl principingos griežto taisyklių laikymosi politikos. Viena iš M. Simsono suburtos komandos užduočių buvo – skaidrus ir nešališkas teisėjavimas ir pačių sportininkų taisyklių laikymasis visiems vienodomis sąlygomis. Dėl to per dvejų metų kadenciją Ralio komiteto iniciatyva buvo svarstyta nemažai drausminių klausimų ne vien sportininkams, bet ir oficialiems asmenims, iš jų – net ir Tarybos nariams. Aukšto pavojingumo sporte besąlygiškas taisyklių laikymasis privalo būti nediskutuotinas, tačiau akivaizdu, kad daliai suinteresuotų asmenų atrodo kitaip. Anot Ralio komiteto nario Manto Babensko, net vienas iš Lietuvos ralio čempionų, kurio elgesys turėtų būti pavyzdys kitiems autosporto dalyviams, jam yra prasitaręs, kad jis pats bei dauguma „ralio gildijos“ narių palaiko „lankstų“ taisyklių taikymą. Susikoncentravimas tik į savo interesus, lankstus požiūris į taisykles bei norminius dokumentus jau yra brangiai kainavęs šiai bendruomenei. Koks sprogstamasis mišinys susiformuoja, kai pradedama atsainiai žiūrėti į taisyklių ir norminių dokumentų laikymąsi, bei susikoncentruojama į vienos grupės interesus, LASF puikiai žino. Vienas garsiausių visų laikų Lietuvos ralio lenktynininkų Rokas Lipeikis panašioje situacijoje buvo priverstas ieškoti teisybės teismuose, kuriuose įrodė savo teisumą. Tačiau šio incidento finansines bei moralines pasekmes iki šiol jaučia ir federacija, ir visa autosporto bendruomenė. Sprendimas uždaryti duris norminius dokumentus pažeidusiam organizatoriui – tai tos pačios nuostatos taikyti visiems vienodus standartus rezultatas. Nors už finansinių įsipareigojimų nevykdymą draudimą organizuoti varžybas šiam organizatoriui priėmė federacijos taryba, o ne Ralio komitetas – strėlės visgi smigo pastarajam. Gaila, tačiau reaguodami į susidariusią spekuliacijų ir nepelnytų kaltinimų laviną, paraiškas buvo priversti atsiimti kitąmet du etapus organizuoti ketinę „300 Lakes Rally“ organizatoriai. Tarp jų – ir visiškai naujo formato bei masto potencialus Europos ralio čempionato etapo pretendentas „Vilnius Baltic Rally“. Akivaizdu, kad po šios staigmenos bei „ralio gildijos“ atstovų grasinančių laiškų Lenkijos Automobilių Sporto federacijai, lenkai atšauks ir numatytą kitų metų ralio etapų apsikeitimą. Panašu, kad tai reikš dar vieną Lenkijos ir Lietuvos bendradarbiavimo fiasko. Prisiimti atsakomybę už šias iš autosporto bendruomenės atimtas galimybes turės prisiimti ta pati sportininkų iniciatyvinė grupė. Ralio progresas Didžiausia tikimybė, kad atsistatydinus Ralio komitetui, LASF Taryba jo vairą ir naujos komandos formavimą patikės šiuo metu Kitų sporto šakų komiteto pirmininko pareigas einančiam Gintautui Firantui. „Mano nuomone, Gintautas yra diplomatiškas ir labai patyręs žmogus, tačiau, deja, visų pirma jis yra tik laikinai paskirtas pirmininkas iki pavasarį vyksiančio suvažiavimo. Antra, teko girdėti, jog būsimas komitetas planuojamas iš sportininkų, kurie patys vargu ar dirbs viso autosporto labui. Todėl įteiksiu atsistatydinimo raštą ir stebėsiu situaciją iš šalies. Labai norėčiau, kad mano nuogąstavimai šiais klausimais būtų neteisingi“, – teigė M. Babenskas. Anot M. Babensko, jis pasiruošęs bet kokiu atveju bendradarbiauti bei perduoti visą sukauptą medžiagą laikinai paskirtam komiteto pirmininkui. Jis ir visas likęs komitetas tikisi, kad nebus priimami sprendimai, vedantys į regresiją ar stagnaciją, o naudingi sprendimai, dėl kurių nekyla klausimų, bus tęsiami. Ralio komitetas taip pat ilgainiui suderino oficialią poziciją rūpimais klausimais su strateginiais partneriais. Lietuvių mintims pritaria ir kitų šalių – pavyzdžiui, Estijos bei Latvijos ralio komitetai. Nors pastaroji dažnai kritikuojama dėl dalyvių skaitlingumo, tačiau būtent Latvijoje rengiamuose raliuose kaskart susirenka daugiau dalyvių nei Lietuvoje. Anot Latvijos ralio komiteto pirmininko Janio Krastinio, nacionalinės klasės atlieka svarbų vaidmenį pusiaukelėje nuo dviem iki keturiais ratais varomų tarptautinių automobilių. Kaimyninės federacijos ralio stratego nuomone, nacionalinėse klasėse taip pat galima lygi kova, tačiau tam privaloma akylai prižiūrėti techninius reikalavimus. Tarptautinės klasės turi aiškius reikalavimus, kurių atitikimą kur kas paprasčiau kontroliuoti. „Nors ir buvome nuolat kritikuojami dėl tarptautinių klasių skatinimo – tik jose gali išaugti tokie pasaulinio lygmens sportininkai kaip estas Ottas Tanakas ar latvis Ralfas Sirmacis. Todėl tikimės, kad mums brangus sportas, toliau vystysis tokia kryptimi, kurią savo laiku išmintingai pasirinko mūsų kaimynai. Taip pat visas komitetas linki bendruomenei kuo daugiau skaidrumo bei lygybės: taisyklės negali būti lanksčios „žvaigždėms“ ir pažeisti kito sportininko interesus. Taip pat būtinos asmeninės ir kolektyvinės iniciatyvos: nuo šiol kaip niekada reikia, kad į sprendimų priėmimą aktyviau įsitrauktų adekvačiai būtinus pokyčius vertinanti bendruomenės dalis. Svarbi ne tik nuomonių įvairovė, bet ir drąsa ją išsakyti. Mums dabar nepavyko to išprovokuoti, tačiau tikime, kad priimdami ryžtingus sprendimus privertėme suaižėti tą ledą, skiriantį XX a. Lietuvos automobilių sportą nuo neišvengiamo progreso. Esu tikras, kad ateis diena, kai mes pagaliau sulauksime proveržio“, – reziumavo M. Simsonas.