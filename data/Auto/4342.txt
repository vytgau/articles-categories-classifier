Antrus metus iš eilės automobilių pardavimai Jungtinėje Karalystėje siekia rekordines aukštumas. Tačiau SMMT perspėja, kad šiais metais vargu ar pavyks pasiekti rekordinių pardavimų – prognozuojama, kad naujų automobilių bus parduota 5-6 proc. mažiau. Pasak SMMT vadovo Mike'o Haweso, praėjusiais metais pardavimų augimą lėmė „itin stiprus“ vartotojų pasitikėjimas, finansavimas žemomis palūkanomis ir keleto naujų modelių pristatymas. M. Hawesas pridūrė, kad viena iš priežasčių, lėmusių pardavimų augimą penkerius metus iš eilės, buvo prislopinta paklausa per recesiją 21-ojo amžiaus pirmojo dešimtmečio pabaigoje. Tačiau kartu SMMT vadovas atkreipė dėmesį, kad atpigęs svaras po britų referendumo dėl „Brexit“ jau pakurstė kainų augimą – automobilių kainos ūgtelėjo 2-3 proc. Daugiau kaip 85 proc. naujų automobilių, įsigytų Jungtinėje Karalystėje, yra importuoti. Anot M. Haweso, vis dar neaišku, koks bus „Brexit“ poveikis automobilių pramonei. Bet SMMT vadovas perspėjo, kad jeigu JK nesugebės laisvai prekiauti Europos Sąjungos viduje ir bus įvesti tarifai, kiekvieno importuoto automobilio kaina gali padidėti maždaug 1,5 tūkst. svarų.