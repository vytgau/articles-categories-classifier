Be SEAT, geriausiųjų septynetuke buvo dar 6 automobiliai: „Alfa Romeo Giulia“, „Hyundai Ioniq“, „KIA Sportage“, „Mercedes-Benz E-Class“, „Peugeot 3008“ ir „Renault Megane“. „KIA Sportage“ 3 komisijos nariai įvertino aukščiausiais balais, „SEAT Ateca“ – tik du. Prancūzai „Peugeot 3008“ ir „Renault Megane“ gavo po vieną pirmumo įvertinimą, o komisijos nariai Ramūnas Fetingis, Dainius Leonavičius bei Dina Sergijenko niekaip neapsisprendė, kurį rinkti geriausiu, ir pirmas dvi pozicijas atidavė dviems automobiliams. Pateikiame „Metų automobilio 2017“ komisijos narių balsavimų lentelę, o po ja – paaiškinimus, kodėl geriausiu ar beveik geriausiu buvo pasirinktas vienas ar kitas modelis. „Alfa Romeo Giulia“ Renaldas Gabartas: „Vienas didžiausių šiųmetinio konkurso siurprizų. Net ir „civiliokiškas“ modelis su dudulitro dyzeliniu jėgos agregatu sugeba pasiųsti į nokdauną pačiuose pirmuose kilometruose: 180 AG + 450 Nm = 6,8 sekundės iki 100 km/val. „Giulia“ pasižymi išskirtinai geru valdymu ir išpažįstantiems klasikines vairuotojiškas automobilio vertybes yra tikras lobis. Turėdamas minkštą, į komfortą orientuotą, pakabą šis sedanas leidžia mėgautis kiekviena kelionės akimirka. Kita vertus, būgštavimai ar „Giulia“ nėra dar viena kaprizinga gražuolė iš Italijos niekur nedingo. Per mėnesį trukusį „Metų automobilio“ maratoną ji spėjo pareikšti, ką galvoja apie lietuvišką žiemą. Ambicijų tapti „Premium“ klubo nare (bent jau pagal kainodarą) neslepianti mašina važiuojant didesniu greičiu prisipildo vėjo šniokštimo. T. y. „Alfa Romeo“ inžinieriams dar yra ką šlifuoti“. Paulius Sviklas: „Italai pademonstravo visiškai priešingą požiūrį į automobilius. „Alfa Romeo“ priminė, kad automobilis nebūtinai turi turėti galingą variklį: jam galima būti lengvam, turėti užpakalinius varančiuosius ratus bei gerą pavarų dėžę. Tuomet ir santykinai negalingas variklis tampa ne tik ekonomišku, bet ir sugebančiu sparčiai išjundinti iš vietos didelį automobilį. O valdymo savybės tampa pavydėtinomis bet kuriam konkurentui. Tačiau nelogiška automobilio kaina ir didelis nuvertėjimas neleidžia jo rinkti pačiu geriausiu.“ „Hyundai Ioniq“ Ilona Steponėnė: „Su šiuo modeliu „Hyundai“ įrodė, kad hibridą galima pirkti ne tik dėl meilės gamtai, bet ir dėl paprasčiausios naudos sau. Hibridas šiuo atveju nėra įprasto automobilio versija, priešingai – „Ioniq“ pradedamas gaminti ir kaip elektromobilis, ir kaip įkraunamas hibridas. Jis nepretenduoja į sportiškumą, bet turi viską, ko galima tikėtis iš vidutinio dydžio hečbeko – erdvią bagažinę, kokybiškai įrengtą saloną ir gausybę teisingai veikiančių vairuotojo pagalbos sistemų, o stabdžius galima praktiškai pamiršti ir efektyviai taupyti energiją stabdant rankenėlėmis už vairo. Šis taupymas atsiperka – mieste automobilis naudoja mažiau nei 4 litrus benzino 100 km., įskaitant įjungtą šildymą, o užmiestyje važiuojant normaliu tempu neviršija 5 l/100 km.“ Renaldas Gabartas: „Bandymų dienoraštyje prie šio „Hyundai“ modelio primarginta vien pastabų, giriančių korėjietiško hibrido elgseną kelyje. Tai iš tiesų puikiai subalansuota, išmani ir moderniai atrodanti transporto priemonė, leidžianti keliauti ekonomiškai (vidutinės degalų sąnaudos mažesnės nei 4 l/100 km) arba, esant svarbiam reikalui, judėti greitai. „Ioniq“ palieka puikiai išauklėto ir prognozuojamo ratuoto šeimos draugo įspūdį.“ „KIA Sportage“ Valdas Valiukevičius: „Mano verdiktas – „Kia Sportage“. Korėjiečiai pagimdė antros kartos stiprų krosoverį, pasmerktą populiarumui. Važiavimo savybėmis, apdailos medžiagomis šis krosoveris niekuo neatsilieka nuo vokiškų gaminių, tačiau kainuoja pigiau, yra prabangiau sukomplektuotas, turi ilgesnę garantiją. Paulius Sviklas: „Korėjiečiai pastaraisiais metais stebina gerąja prasme. Apie „Sportage“ negalima pasakyti nė vieno blogo žodžio: jis puikiai atlieka ir visureigio, ir lengvojo automobilio pareigas, yra puikiai prognozuojamas kelyje. Be to, yra komfortiškas, ekonomiškas, nebrangus ir turi rinkoje analogų neturinčią 7 metų garantiją. Vienintelis neigiamas dalykas, kurio nesugeba išgyvendinti nei KIA, nei „Hyundai“ – elektrinė vairo stiprintuvo sistema, nužudanti bet kokį vairo jautrumą jautrumą kelio nelygumams ir sukibimui. Tačiau atlikus apklausą, dalis žmonių atsakytų, jog tai – tik privalumas.“ „Mercedes-Benz E-Class“ Valdas Juozas Vilūnas: „Nėra prie ko prikibti prie „Mercedes Benz E“ klasės. Labai aukšta klasė. Panašu, kad tarp trijų pagrindinių vokiečių gamintojų gali būti ir pirmas.“ Valdas Valiukevičius: „Mercedes-Benz E“ – tobuliausias šio konkurso automobilis, turintis puikius variklius, pavarų dėžes, ergonomiką, vaizdą. Didelis, erdvus automobilis yra valdomas lyg kompaktinės klasės žaisliukas, keleivius žavi tyla ir komfortiška pakaba. Tokiais atvejais gaila, kad mes renkame ne Šveicarijos ir ne Monako metų automobilį…“ „Peugeot 3008“ Renaldas Gabartas: „Pati originaliausia, drąsiausia ir sėkmingiausia prancūziška improvizacija krosoverio tema. 3008 modelis kitoniškas nuo pat miniatiūrinio vairaračio ir fortepijono klavišus primenančių valdymo įrankių prietaisų skydelyje iki galimybės saloną pripildyti norimu aromatu. Nepaisant to, gaišti laiko bandant prisijaukinti technologines naujoves reikia tiek pat, kiek bet kuriame kitame automobilyje – svarbiausi dalykai vyksta intuityviai. Kelyje „Peugeot 3008“ elgiasi nepriekaištingai, rieda itin tyliai ir komfortiškai, 6 laipsnių automatas veikia idealiai. Vieninteliai trūkumai – nėra numatyta versija visais varančiais ratais. Taip pat šiek tiek erzina elektroninių pagalbininkų uolumas – važiuojant siauru keliu įspėjimo apie nukrypimo nuo savos eismo juostos sistemą geriau išjungti.“ Valdas Valiukevičius: „Peugeot“ – didelis gamintojo žingsnis į priekį, lyginant su praėjusiu modeliu. Tiksliau tai visai kitas automobilis. Jeigu ankstesnis 3008 buvo labiau panašus į vienatūrį, tai naujasis pagal dabartinės mados tendencijas atgimė krosoveriu. Automobilis iš kitų varžovų išsiskiria dailiu interjero dizainu, gana geromis važiavimo savybėmis. Vienok, šių eilučių autoriui taip ir nepavyko rasti savosios sėdėjimo pozicijos prie vairo, kairės kojos atrama įrengta per aukštai, reikia priprasti prie mažuliuko vairo. Na ir kaina, kaina… Prancūzai sukūrę gražų daiktą, nepasikuklino už jį daug paprašyti…“ „Renault Megane“ Dainius Leonavičius: „Renault Megane“ kimba į klasės etaloną simbolizuojančio „VW Golf“ atlapus. Ir jau tai beveik pavyksta. Ypač, jei kalbame apie važiavimo komfortą, valdomumą, salono apdailos medžiagas. Be to, išorės dizainas – stilingesnis nei Vokietijos gamintojo atstovo. Naujasis „Megane“ iš „Espace“ paveldėjo multimedijos sistemą, kuri yra atskiras kompiuteris. Šia prasme „Renault“ žengia koja kojon su gyvenimu ir ypač jaunimui siūlo labai patrauklų dalyką. Beje, vieni juo itin žavisi, kiti skundžiasi kiek lėtoku veikimu ir savotiškomis prancūziškomis subtilybėmis. Pavyzdžiui, kodėl iš multimedijos ekrano vadinamas „vieno mygtuko paspaudimas“ ieškant telefono paslaugos yra perkeltas ant po vairu esančio garso aparatūros valdymo? Yra ir daugiau tokių niuansų, kuriuos intuityviai rasti nepavyks, kol apie tai nepasakys pardavėjas. Taip pat erzina ir kitos smulkmenėlės. Pavyzdžiui, veikiant saugumo ir pagalbinėms vairuotojo sistemoms (tai spėjimas) laikas nuo laiko šiek tiek prityla grotuvo garsas arba net pasigirsta švelnus klaktelėjimas (priklauso nuo nustatymų), o ekranuose nėra jokios informacijos, kodėl tai vyksta. Gal būt galima tas pagalbines ar saugumo sistemas atjungti... Bet tada, kam jos apskritai reikalingos...? Jurgis Paplaitis: „Siūlo geriausią šio septyneto kainos ir savybių derinį, todėl jam skyriau daugiausiai balų. Iš segmento konkurentų išsiskiria originalia išvaizda, tačiau dėl to nėra brangesnis, „Multi-Sense“ pagalba galima nustatyti skirtingus važiavimo režimus, taip pat vienintelis šioje klasėje gali turėti visų vairuojamųjų ratų sistemą – drauge su važiuoklės standumo pasirinkimų galimybe galima iš esmės keisti automobilio charakterį.“ „SEAT Ateca“ Renaldas Gabartas: „Labiausiai lūkesčius pranokęs konkurso dalyvis. Tikrinant pravažumo savybes ant „Peak Point“ rampų „Ateca“ svarbiausiose rungtyse iš esmės nenusileido „tikriems“ visureigiams. Vokišką DNR turintis ispanas už savo technologinius brolius „Tiguan“ ir „Kodiaq“ atrodo išraiškingiau, o kainuoja mažiau. Krosoveris puikiai valdomas ir manevringas. Automobilio borto kompiuteryje esantis lietuviškas meniu skatina geriau išnaudoti vairavimą saugesniu ir efektyvesniu paverčiančias elektronines sistemas. Atskirų komplimentų nusipelno ir SEAT komandos žmonės, rūpinęsi „Ateca“ interjero dizainu.“ Ilona Steponėnė: „Tai pats visapusiškiausias ir pačius įvairiausius poreikius atitinkantis konkurso dalyvis. Pirmasis SEAT visureigis dalijasi platforma su to kitu paties koncerno modeliu „Volkswagen Tiguan“ ir perėmė geriausias kiek didesnio vokiško „brolio“ savybes. Jis itin paklusniai valdomas ir leidžiasi provokuojamas kiek sportiškesniam vairavimui, bet tuo pačiu yra lengvai prognozuojamas, komfortiškas ir tylus. „Ateca“ kokybiškai įrengtas, turi plačią variklių gamą, gausią papildomą įrangą ir pasižymi labai geru kainos ir kokybės santykiu, įskaitant ir deklaruojamas serviso išlaidas.“