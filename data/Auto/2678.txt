Ši komanda kasmet minima tarp favoritų. Pernai ji iškovojo antrąją vietą ir įrodė, kad gali būti konkurencinga iki pat finišo, o ekipos „Aquila CR1“ bolidas ne tik greitas, bet ir patikimas automobilis, rašoma organizatorių pranešime žiniasklaidai. Mažiau nei po mėnesio komanda į Palangą atvyksta šiek tiek pakeitusi pavadinimą ir papildžiusi sudėtį. „Prie mūsų ekipos Palangoje liepos 19-22 dienomis vyksiančiose lenktynėse prisijungs naujas žmogus, automobilių sporte laikomas labiau legenda, nei naujoku. Tai daugybę titulų ralio trasose iškovojęs Saulius Girdauskas“, – sako „Exit Palanga by Algirdai“ komandos vadovas ir savininkas Andrius Ramanauskas. Daugkartinis Lietuvos ralio čempionas, sporto meistras S. Girdauskas keletą metų buvo pasinėręs į politiką, tačiau visada tryško noru grįžti į aktyvų automobilių sportą. S. Girdauskas turi nemažai patirties ir ilgų distancijų lenktynėse – jis yra dalyvavęs 1000 km, Dubajaus 24 val. ir kitose tokiose lenktynėse.  „Tikimės, kad jis greitai adaptuosis ir puikiai papildys mūsų komandą. Saulius visada puikios nuotaikos, todėl neabejoju, kad mūsų kolektyvas bus linksmiausias tarp visų varžovų“, – sako D. Jocius. D. Jocius įsitikinęs, jog S. Girdausko atėjimas į komandą – puiki mintis, kurią palaikė visa ekipa. „ENEOS 1006 km lenktynėse“ esu laimėjęs antrąją vietą, Andrius ir Saulius – taip pat. Tik Ramūnas yra laimėjęs šias lenktynes. Todėl natūralu, kad šių metų tikslas – tik pergalė“, – sako D. Jocius. A. Jasionauską žavi komandos ryžtas ir dvasia. Ketverius metus siekę bent finišuoti, pernai pagaliau jie liko antri, o šiemet tikslai dar didesni.. „Džiaugiuosi būdamas komandos nariu, kur susirinkę tokie stiprūs lenktynininkai“, – sako A. Jasionauskas. R. Čapkauskas pernai baigė ralio lenktynininko karjerą ir nutarė grįžti į žiedines lenktynes. Jo manymu, pusmetį Olandijoje tobulinamas „Aquila“ prototipas ne tik pagreitės, bet ir taps dar patikimesnis. Kai kurie mazgai buvo patobulinti ir atnaujinti, o visas automobilis – perrinktas. Pasak S. Girdausko, „ENEOS 1006 km lenktynės“ – vienos geriausių Lietuvoje, į jas suvažiuoja lenktynininkai iš viso pasaulio, o jį išties pradžiugino pajėgios komandos kvietimas papildyti jos gretas. „Šiuo metu daug sportuoju ir ruošiuosi fiziškai. Iki lenktynių tikimės spėti surengti dvi treniruočių sesijas: vieną Olandijos „Zandvoort“ trasoje, kitą Estijoje, „Pernu“ trasoje. Manau greitai galėsiu adaptuotis ir atgausiu savo sportinę formą“, – sako S. Girdauskas. „Exit Palanga by Algirdai“ komanda šiemet gavo tryliktąjį startinį numerį, tačiau lenktynininkai įsitikinę, kad jis atneš jiems sėkmę.