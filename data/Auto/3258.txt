Sirgaliai atkreips dėmesį į fiksuotus sportininkų starto numerius. Kiekvienas sportininkas gaus vieną starto numerį visam lenktyninės karjeros laikui. Taip žiūrovai galės lengviau įsiminti sportininkus, bus paprasčiau sekti savo favoritus. Kita svarbi naujiena, kurią turėtų įvertinti ne tik lenktynininkai, bet ir žiūrovai, – galimybė komandai turėti atsarginį gokartą. Ši čempionato naujovė net ir technikos gedimo atveju sportininkams leistu tęsti kitus etapo važiavimus ir rinkti taškus Lietuvos kartingo federacijos (LKF) čempionate, o žiūrovai galės sirgti už savo favoritą. Dar viena svarbi naujovė – komandų formavimas pagal klases, iš dviejų lenktynininkų važiuojančių toje pačioje klasėje. Taip racionaliau išnaudojami resursai, aukštesnė konkurencija, na, o žiūrovams – įdomesnės lenktynės. Kartingas – tai ir šeimos sportas. Greta greičiausiose europinėse klasėse važiuojančių vyrų čia varžosi ir daug pirmuosius žingsnius lenktynių pasaulyje žengiančių vaikų. Tad nuo šiol LKF Lietuvos čempionato metu bus galima stebėti ir parodomuosius vaikų, kurie dėl savo amžiaus dar negali važiuoti čempionato lenktynėse, važiavimus. Kas žino, gal čia pamatysite ateities čempionus. Anykščių kartodromas yra viena iš lietuviškų trasų, kur gali vykti tarptautinio lygio varžybos. Čia prieš kelerius metus buvo atnaujinta trasos danga, sportininkai pastebi, kad didžiojoje trasos dalyje asfaltas yra itin lygus. Anykščių kartodrome nestinga įvairiausios konfigūracijos posūkių, reikalaujančių sportininkų meistriškumo, o kadangi trasa yra greita, joje itin efektingai atrodo pačia galingiausia technika, tokia kaip KZ2 klasės lenktyniniais kartais, važiuojančių sportininkų kovos. Tad automobilių sporto aistruoliai artėjantį sekmadienį, gegužės 7-ą dieną, turėtų aplankyti Anykščius. Sekmadienis nuostabiame Lietuvos kampelyje, kur netrūksta visokių pramogų ir greičio aistruoliams, ir turistams – puiki idėja savaitgaliui.