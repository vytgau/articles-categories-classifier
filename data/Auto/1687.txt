Šiuo gamybos įmonės uždarymu žymima automobilių gamybos eros Australijoje pabaiga. Gamyklos, veikusios 69-erius metus, uždarymas reiškia, kad „Holden“ taps vien tik automobilių importuotoja, kitas „Commodore“ modelis bus pagamintas Vokietijoje ir eksportuojamas į Australiją nuo kitų metų kovo. Uždarius gamyklą, be darbo liks 955 žmonės. Nuo 2013 metų, kai „Holden“ ėmė mažinti gamybą, Adelaidės gamykloje buvo panaikinta per 5000 darbo vietų. Per savo veiklos pakilimą 1964 metais „Holden“ gamykloje, JAV milžinės „General Motors“ padalinyje, dirbo beveik 24000 darbuotojų. Trys automobilių koncernai, veikiantys šalyje, – „Holden“, „Ford“ ir „Toyota“ – pirmą kartą apie planus uždaryti gamyklas paskelbė dar 2013 metais, visų pirma, dėl aukštos automobilių gamybos kainos. „Ford“ uždarė čia savo gamyklas 2016 metais, o „Toyota“ nustojo gaminti automobilius Australijoje šių metų spalio pradžioje. Visos šalies mastu automobilių gamybos pramonėje dirbo apie 50000 žmonių. Australijos gamyklų darbininkų sąjungos sekretorius Johnas Camillo pareiškė, kad „Holden“ gamyklos uždarymas rodo, jog federalinės ir valstijų vyriausybės neberemia automobilių pramonės. „Labai liūdna, – sakė J. Camillo „ABC Radio“. – Kiekviena automobilių bendrovė pasaulyje yra remiama jų vyriausybės, vienokia ar kitokia forma“. Pietų Australijos premjeras Jay'us Weatherhillas sakė „ABC Radio“: „Pietų Australijos ekonomikai – tai didžiulis sukrėtimas, bet nemanau, kad jis bus toks sunkiai pakeliamas, kaip kitados baimintasi“. Manoma, kad paskutiniai „Holden“ modeliai, įskaitant raudonąjį „Commodore“, bus laikomi ekspozicijoms kaip muziejaus eksponatai.