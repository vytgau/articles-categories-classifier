„Audi RS 5 Sportback“ nėra tik dar viena parodos naujiena – tai automobilis, kuris mūsų klientams suteiks visiškai naują patirtį. Itin pažangi penkerių durelių galingo kupė automobilio interpretacija neturi nei pirmtako, nei tiesioginių konkurentų, – taip apie naująjį modelį sako Michaelis-Juliusas Renzas, „Audi Sport GmbH“ padalinio vykdomasis direktorius. – Šiame „Audi RS 5 Sportback“ modelyje sutelkti visi sportiškos RS šeimos genai.“ Naujojo „Audi RS 5 Sportback“ išvaizda išsiskiria itin atletiškomis formomis su efektingomis kėbulo linijomis. Didelis atstumas tarp ašių, trumpas atstumas nuo priekio ir galo iki ašių, ir ilgas, iškilęs variklio gaubtas dar labiau pabrėžia automobilio dinamiką. Ryškiausias galingojo kupė bruožas – tik sportiškiems gamintojo modeliams būdinga banguojanti šoninė briauna. Žvelgiant į automobilį iš galo, atletiškos formos atrodo dar įspūdingiau, o visų varančiųjų ratų „quattro“ pavara pabrėžta įspūdingomis ratų arkomis, kurios šiame modelyje 15 mm platesnės nei „Audi S5 Sportback“. Priekinė „Audi RS 5 Sportback“ dalis išsiskiria plačiomis ir vientisomis radiatorių dengiančiomis grotelėmis, tik RS modeliams būdingomis oro įsiurbimo angomis su korio raštu ir priekiniu matinio aliuminio oro aptaku su „quattro“ užrašu. Priekinių žibintų šonuose yra papildomi blizgios juodos spalvos elementai, kurie „Audi RS 5 Sportback“ suteikia dar atletiškesnę išvaizdą.  Galinis RS oro srauto skirstytuvas, išmetimo sistema su ovaliais antgaliais ir bagažinės oro aptakas išvaizdai suteikia dar daugiau sportiškumo. „Audi RS 5 Sportback“ komplektuojamas su 19 colių lietais ratlankiais, papildomai galima užsisakyti 20 colių ratlankius, taip pat blizgios juodos spalvos, anglies pluošto arba matinio aliuminio apdailos paketus. Amerikos rinkai skirtas itin galingas ir efektyvus 2.9 TFSI V6 variklis su dviem turbinomis pasiekia 331 kW (450 AG) galią, o maksimalus 600 Nm sukimo momentas išvystomas itin plačiame, nuo 1900 iki 5000 aps./min. siekiančiame sūkių diapazone. „Audi RS 5 Sportback“ iki 100 km/val. įsibėgėja vos per 3,9 sekundes ir gali pasiekti maksimalų 278 km/val. greitį. Dvi variklio turbinos generuoja iki 1,5 atmosferos slėgį ir, kaip ir kituose naujuose „Audi“ V6 ir V8 varikliuose, yra sumontuotos statmenai cilindrų blokui, taip užtikrinant itin kompaktišką išdėstymą ir minimalius srauto nuostolius, todėl 2.9 TFSI motoras akimirksniu reaguoja į akceleratoriaus paspaudimą. Variklio galia į nuolatinę visų varančiųjų ratų „quattro“ pavarą su centriniu diferencialu perduodama per aštuonių greičių „tiptronic“ pavarų dėžę, kurios pavarų perdavimas buvo specialiai pritaikytas sportiškam važiavimui. Į priekinę ir galinę ašį perduodamas sukimo momentas paskirstytas 40:60 santykiu, taip užtikrinant ne tik dinamišką valdymą su optimaliu sukibimu, bet ir maksimalų saugumą. Jei kurios nors ašies ratai praslysta, galia akimirksniu perduodama kitai ašiai – iki 85 proc. priekinei ir iki 70 proc. – galinei. Sukimo momentas paskirstomas itin tiksliai ir yra suderintas su valdymo sistemomis, o papildomai užsakomas sportinis diferencialas paskirsto sukimo momentą tarp galinių ratų. Penkių svirčių priekinė ir galinė pakaba užtikrina žymiai didesnį komfortą net ir pasirinkus patį sportiškiausią važiavimo režimą. Su standartine RS sportine pakaba „RS 5 Sportback“ yra 7 mm žemesnis už „Audi S5 Sportback“. Papildomai galima užsisakyti ir sportinę „plus“ pakabą, turinčią DRC (Dynamic Ride Control) važiavimo režimų sistemą, keramikinius stabdžių diskus ir RS modeliui pritaikytą dinaminę vairo sistemą. Jau standartinėje komplektacijoje yra „Audi drive select“ dinaminio važiavimo režimų nustatymo sistema, kurios pagalba vairuotojas gali pasirinkti norimą važiavimo režimą nuo labiau dinamiško iki komfortiško. „Audi RS 5 Sportback“ penkių vietų salone panaudotos juodos apdailos medžiagos. Talpią ir taisyklingų formų 480 l bagažinę su vieno metro pločio pakrovimo anga galima išnaudoti itin praktiškai, o nulenkus galinių sėdynių atlošus, bagažinės tūrį galima padidinti iki 1300 litrų. „RS 5 Sportback“ sveria 1840 kilogramų. Anot gamintojų, sportiška penkerių durelių galingo kupė prigimtis yra pabrėžta tokiais elementais kaip RS sportinės sėdynės, kurios gali būti aptrauktos aukščiausios kokybės „Nappa“ oda su korio raštu, ir daugiafunkciniu RS sportiniu oda aptrauktu vairu. Sėdynės, vairas, durelių slenksčiai ir pavarų perjungimo svirtis yra pažymėti RS logotipais. Specialiame RS informaciniame ekrane, integruotame į skaitmeninį „Audi“ prietaisų skydelį, rodoma informacija apie padangų slėgį, sukimo momentą ir veikiančias pagreičio jėgas. Važiuojant rankiniu režimu, pavarų perjungimo sufleris pataria vairuotojui, kada laikas jungti kitą pavarą, siekiant optimalios variklio galios. Išskirtinai RS salone atrodo kontrastingomis raudonomis siūlėmis sudygsniuoti vairas ir pavarų svirtis, „Alcantara“ audiniu aptrauktos atramos keliams, raudoni saugos diržai ir kilimėliai su RS logotipu. „Audi RS 5“ gali būti nudažytas išskirtine „Sonoma Green Metallic“ spalva.