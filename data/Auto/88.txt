Šimtus arklio galio išvystantys bagiai ir kėbuliniai automobiliai, virtimai ir kontaktinės kovos, ugnimi alsuojantys išmetamųjų dujų vamzdžiai, iki keliolikos tūkstančių apsisukimų per minutę besisukantys varikliai ir nesuvaidintos sportininkų emocijos. Tai tik maža dalis to, ką bus galima išvysti Vilkyčių autosporto komplekse birželio 8-10 dienomis. Per dvi lenktynių dienas žiūrovai čia pamatys gausybę važiavimų, kuriuos vainikuos sekmadienį įvyksiantys finalai. Po jų paaiškės, kas šiemet iš Lietuvos išsiveš svarbius Europos autokroso čempionato taškus. Šiuo metu į varžybas jau yra užsiregistravę 36 dalyviai iš Vokietijos, Latvijos, Prancūzijos, Čekijos, Rusijos, Liuksemburgo bei Olandijos. Nacionalinėje klasėje dalyvauti norą pareiškė du Latvijos lenktynininkai. Šioje klasėje vietų skaičius ribotas iki dvidešimties, tad registruotis turėtų suskubti ir Lietuvos sportininkai. Organizatoriai praneša, kad autokroso varžybų aistruoliai delsti neturėtų, nes prekyboje jau pasirodė pirmieji bilietai, kurie renginio dieną brangs. Ankstesnių metų patirtis parodė, kad šios varžybos į Vilkyčius sutraukė tūkstančius automobilių sporto aistruolių, tad šiemet tikimasi dar didesnio ažiotažo. Bilietai į varžybas skirstomi pagal dienas ir sektorius. Stovimi bilietai birželio 9-ai dienai, kurios metu vyks du kvalifikaciniai ir vienas įskaitinis važiavimas, kainuos 10 eurų. Birželio 10-ą dieną norintys stebėti du įskaitinius važiavimus, pusfinalį ir finalus, turės įsigyti bilietą, kurio kaina 15 eurų. Tačiau organizatoriai siūlo sutaupyti – pirkti dviejų dienų bilietą už 20 eurų ir stebėti visus dviejų dienų važiavimus. Norintys matyti dar daugiau ir laiką leisti dar komfortiškiau, gali įsigyti bilietą į specialiai įrengtą tribūną. Iš jos matoma visa trasa. Į šią tribūną bilietai birželio 9-ai dienai kainuos 15 eurų, birželio 10-ai – 20 eurų. Abiejų dienų bilietas į tribūną kainuos 30 eurų. Varžybų organizatoriai praneša, kad viso renginio metu veiks prekyba maistu ir gėrimais, tad žiūrovams teliks tik mėgautis išskirtinio grožio vaizdais, kuriuos kurs greičiausi Europoje autokroso lenktynininkai. Renginys draugiškas ir šeimoms su mažais vaikais. Kol tėveliai mėgausis automobilių sportu, mažieji lankytojai galės laiką leisti vaikų atrakcionų parke.