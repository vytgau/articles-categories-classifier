Dakare kovą tęsia vienintelis lietuviškas ekipažas – Antanas Juknevičius ir Darius Vaičiulis. Po septintojo etapo į uždarą parką lietuviai grįžo apie 19 val. vietos laiku. Tik tada ekipažas gavo antradienio kelio knygą, o tik po susirinkimo įteikti ir trasos pakeitimai. Ir šį kartą dėl oro sąlygų greičio ruožas sutrumpėjo. „Pradžioje bus kopos, bet, kaip matau, dėl oro sąlygų jos sutrumpintos. Tada bus greitesnių keliukų, vingiuotų serpantinų, nes reikės pakilti į 4,5 km aukštį. Tada kirsime Bolivijos-Argentinos sieną ir dar kartą kilsime į puspenkto kilometro aukštį. Tai bus kalninė trasa – žvyrkeliai, serpantinai. Po pakeitimų greičio ruožai sutrumpėjo, grubiai kalbant, nuo 500 iki 400 km, nes dalies greičio ruožų pakeista neutralizacija“, – DELFI teigė šturmanas D. Vaičiulis. „Vėl atšaukė dalį greičio ruožų, tai šiemet maratonas nebus labai sunkus. Bet kokiu atveju, panašu, kad tai bus sunkiausias etapas šiemet“, – teigė A. Juknevičius. Dakaro gerbėjai matė, kokią šiurpią avariją šiemet patyrė „Peugeot“ pilotas Carlosas Sainzas. Būtent į tuos pačius kelius ir grįžta ralis. „Trasa – greita ir pavojinga. Matėte, kas nutiko C. Sainzui. Tai bus tokie serpantinai aukštyn-žemyn. Tai bus praktiškai priešinga kryptimi trasa, nei mes važiavome penktąją dieną“, – teigė D. Vaičiulis.  Beje, ne itin geri prisiminimai iš šių apylinkių liko ir lietuvių ekipažo atmintyje. Būtent šiuose smėlynuose „Craft Bearing“ komanda sugaišo daugiausiai laiko. „Galėsime su Antanu dar kartą pažiūrėti, kur mes ten perkasėme toną smėlio ir kur tą kardaną palikome“, – juokiasi D. Vaičiulis. „Mes tas kopas įveikėme, bet kaip bagis – dviem varančiais ratais. Dabar mes turėsime keturis varančius ratus ir jūs pamatysite, koks bus laikas. Jis bus visiškai kitoks. Po klaidų padarėme išvadas ir pasimokėme. Būtų kvaila lipti ant to pačio grėblio. Aš žinau, kokias klaidas padariau. Darius žino, kokias jis klaidas padarė. Stengiamės klaidų nekartoti. Mes greitėjame ir grįžtame ten, kur turime būti – artėjame dvidešimtuko link“, – DELFI teigė A. Juknevičius. Pirmadienio vakarą jokia techninė pagalba nebuvo galima. Mechanikai apžiūrėti bolidus galės ties Bolivijos-Argentinos siena. Kol kas A. Juknevičius jokiais bolido gedimais nesiskundžia. Aštuntąjį etapą antradienį automobilių vairuotojai pradės 13.54 val. Lietuvos laiku. Iš viso iš Ujūnio į Saltą sportininkams teks nuvažiuoti net 892 kilometrus. A. Juknevičiaus ir D. Vaičiulio ekipažas šį kartą startuos iš 22-os pozicijos, 14.43 val. mūsų šalies laiku. 