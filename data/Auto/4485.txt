Iš esmės tai asfaltinis ralis, kurio visi greičio ruožai turi asfalto dangą, tačiau sudėtingomis sąlygomis kalnuose vykstantis ralis pasižymi nenuspėjamomis oro sąlygomis. Startuojant vieną greičio ruožą kelio danga gali pasikeistai net kelis kartus: starte, kalnų papėdėje, gali kaitinti ir 20 laipsnių šiluma, tačiau keliantis į kalnus iš sauso asfalto jis darosi drėgnas, šlapias, apledėjęs, o pakilus į kalno viršūnę – ir visiškai padengtas ledu ir sniegu. Leidžiantis nuo kalno vaizdas keičiasi ir į finišą sportininkai gali atvažiuoti vėl kepinant saulei. Šiam raliui ruošiamos unikalios padangos, kurios nėra naudojamos jokiame kitame ralyje pasaulyje. Tai sausai kelio dangai skirtos taip vadinamos „slick“ tipo padangos su... dygliais. Daugelis lenktynininkų gudrauja – ant automobilio montuoja skirtingas padangas – po dvi sniegui skirtas ir po dvi skirtas šlapiam keliui. Tai lyg savotiška loterija, todėl šis ralis ir laikomas itin sunkiu, nes nuspėti, kurios padangos tinkamiausios yra neįtikėtinai sunku, o neteisingai pasirinktos padangos lengvai gali nulemti lenktynių nugalėtoją. Šiame ralyje pirmą kartą po 80 metų pertraukos dalyvaus lietuviškas „MVP Racing“ komandos ekipažas – Deividas Jocius ir Donatas Zvicevičius. Jie lenktyniaus „Mitsubishi Lancer Evolution X“ automobiliu, ruoštu pagal N4 grupės reikalavimus. Šiuo automobiliu pernai lenktyniavo Europos ralio vicečempionas iš Rusijos Aleksejus Lukjaniukas. „Kodėl šiame ralyje vengia dalyvauti lietuviai? Turbūt dėl to, kad jis yra labai brangus“, – sako D. Jocius. Lenktynininkas pasakoja, kad Monte Karle per tris lenktynių dienas leidžiama sunaudoti 37 specialiai tik šiam raliui skirtas padangas, kai, pavyzdžiui, per dvi savaites ir net 9000 km Dakaro ralio dalyviai sunaudoja ne ką daugiau – tik 42 vnt. padangų. „Norint rimtai dalyvauti varžybose reikia nemažos komandos. Mūsų „MVP Racing“ – viena mažesnių, tačiau ir iš Lietuvos į Monte Karlo ralį važiuoja net 21 žmogus: 6 technikai, virėjas, 2 kelio žvalgai, kurie greičio ruožus prieš lenktynes pravažiuos automobiliu ir sužymės pavojingas vietas, komandos vadovas, 3 media komandos nariai, 4 motociklininkai, kurie bus mūsų žvalgai kalnuose, masažuotojas, fizinio rengimo treneris ir mes, 2 ekipažo nariai“, – vardina D. Jocius. „MVP Racing“ į Monaką keliauja net devyniomis transporto priemonėmis: sportinis automobilis bus gabenamas serviso sunkvežimyje, kuriame keliaus ir 4 motociklai, susirašymui ir treniruotėms komanda naudos du „Kia Sportage“, dar vienu „Kia“ visureigiu važiuoja technikų komanda. Lenktynių metu per tris dienas bus sunaudota daugiau kaip 600 l specialių sportinių „Panta“ degalų, komandos automobilis bus apdraustas su net 7000 eurų franšizės mokesčiu. „MVP Racing“ komanda turės atsarginį variklį, naują kumštelinę pavarų dėžę, dvi atsargines turbinas ir daug kitokių pakaitinių detalių. Lenktynininkai greičio ruožais tik per trasos susirašymą pravažiuos beveik 1500 km, kad galėtų susirašyti ir pasitikrinti stenogramą. Per 3 lenktynių dienas ekipažo laukia net 17 greičio ruožų. Ilgiausias iš jų – beveik 40 km. Kitais metais į lenktynes grįžta „Toyota“ komanda, tad ateinančiame Pasaulio ralio čempionate, pasitraukus „Volkswagen“, kovos keturios gamyklinės komandos: „Citroen“, „Ford“, „Toyota“ ir „Hyundai“. Paskutinį kartą Monte Karlo ralyje lietuviai dalyvavo 1935 metais – tai buvo legendinis mūsų šalies lenktynininkas Pranas Hiksa.