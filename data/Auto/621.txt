Oro pagalvės jau seniai yra būtina naujų automobilių saugumo įrangos dalis. Ir jos tikrai padeda. Automobilių salonai yra pilni kietų paviršių. Staigus smūgis galva į vairą, prietaisų panelę ar stiklą gali ne tik stipriai sužeisti, bet ir pasiglemžti gyvybę. Oro pagalvės yra sukurtos taip, kad smūgį sušvelnintų – vietoj to, kad žmogaus galva sustotų per akimirką atsitrenkusi į kietą paviršių, jos judesys yra sulėtinamas palaipsniui, gerokai sumažinant traumos tikimybę. Kai kurie automobiliai šiais laikais turi ir 10 oro pagalvių. Jos montuojamos automobilio salono šonuose ir saugo nuo smūgių į šoninius stiklus, oro pagalvėmis apsaugomi keliai, gale sėdintys keleiviai. Po truputį oro pagalvės pradedamos montuoti ir į saugos diržus, o „Volvo“ sugalvojo oro pagalvę sumontuoti ir automobilio išorėje, taip padėdama partrenktiems pėstiesiems. Skaičiuojama, kad 1987-2008 metais oro pagalvės vien JAV išgelbėjo mažiausiai 25 tūkstančių žmonių gyvybes. Visgi, vis dar galima išgirsti nuogąstavimų, kad oro pagalvė gali ne tik išgelbėti, bet ir pražudyti. Smūgio metu automobilio keleivių kūnai staiga pajuda į priekį labai dideliu greičiu (kokiu prieš tai važiavo automobilis). Todėl oro pagalvės turi išsiskleisti per 20-30 milisekundžių. Tam pasitelkiami sprogmenys – oro pagalvė iš savo korpuso išsiveržia 322 km/val. greičiu. Pati pagalvės medžiaga yra gana tvirta, todėl jai pilnai prisipūtus jos paviršius yra kietas. Tačiau vėlgi – jos tikslas nėra suteikti jums patogumo, o tik palaipsniui sulėtinti jūsų kūno dalių judėjimą. Taigi, oro pagalvės yra gana kietos ir iššauna su didele jėga – tai jas savaime daro pavojingomis. Ne taip jau neįprasta matyti po avarijų vairuotojus su kraujuojančiomis nosimis. Tačiau traumos gali būti kur kas rimtesnės, jei žmogus sėdi per arti oro pagalvės (mėgsta laikyti vairą labai arti krūtinės), ją liečia (keleivis turi susikėlęs kojas ant panelės) arba tarp žmogaus ir oro pagalvės kas nors yra – telefonas, koks nors gyvūnas, gėrimo skardinė ir taip toliau. Fiziškai silpnesni žmonės ir tie, kurie nėra prisisegę diržais (kurie, beje, irgi kaltinami traumų sukėlimu), turi didesnę tikimybę būti sužeisti. Vaikų kėdutės taip pat nėra pritaikytos oro pagalvės smūgiui, todėl jie ir turi sėdėti gale. Pagal kelių eismo taisykles, apsuktą kūdikio kėdutę priekyje galima vežti tik išjungus oro pagalvę. Kartais bandymai atskleidžia ir labai pavojingų dalykų – per vėlai išsiskleidusi oro pagalvė yra pavojingesnė nei neišsiskleidusi. Įsivaizduokite, kad avarijos metu 90 km/val. greičiu trenkiatės į vairą, o tuomet dar iš jo 322 km/val. greičiu iššauna saugos pagalvė. Yra buvę atvejų, kuomet gamintojai turėjo atšaukti automobilius vien tam, kad sutvarkytų oro pagalves. Tačiau jei jūsų automobilis tvarkingas ir elgiatės pagal taisykles, oro pagalvių bijoti nereikėtų. Jos kur kas dažniau gelbėja gyvybes ir saugo nuo traumų nei jas sukelia.