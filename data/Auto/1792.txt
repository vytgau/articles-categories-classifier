Milžiniško pasisekimo sulaukusi idėja vežti „Žalgirio“ gerbėjus į Eurolygos rungtynes Kaune pasiteisino su kaupu ir šį sezoną prasidės nuo pat pirmųjų Eurolygos mačų. Jau spalio 13 dieną iš aštuonių skirtingų Lietuvos miestų į Lietuvos krepšinio sostinę pajudės specialūs „Kautros“ autobusai, kurie krepšinio mylėtojus suveš į „Žalgirio“ ir Belgrado „Crvena Zvezda“ (Serbija) mūšį Kaune. Tokiomis kelionėmis iš Vilniaus prasidėjęs projektas dar praėjusį sezoną prasiplėtė iki septynių miestų – Elektrėnų, Druskininkų, Prienų, Vilkaviškio, Marijampolės bei Alytaus , o nuo šiol kursuos ir iš tolimosios Klaipėdos. Pervežimo įmonės ir „Žalgirio“ rėmėjos „Kautros“ marketingo grupės vadovas Mindaugas Sakalauskas džiaugėsi išaugusiu projektu ir vis gerėjančiomis sąlygomis „Žalgirio ekspreso“ keliautojams. „Išties malonu, kad „Žalgirio ekspresas“ išaugo į jau aštuonis Lietuvos miestus vienijantį projektą, kad fanai įvertino patogią galimybę keliauti į rungtynes ir grįžti iš jų autobusu. Naują sezoną pradedame su naujomis galimybėmis“, - kalbėjo „Kautros“ atstovas. Praėjusiais metais „Žalgirio ekspreso“ keliautojai būrėsi viename sektoriuje, kurio bilietai būdavo įskaičiuoti į visos kelionės kainą. Šis pasiūlymas toliau liks galioti, tačiau atsiranda ir naujovė - nuo šiol galima įsigyti tik kelionės bilietą, tad keliauti su ekspresu galės ir savarankiškai norimose vietose bilietus įsigiję gerbėjai bei sezono abonementų savininkai. „Kautros“ autobusai krepšinio gerbėjus atveš iki pat „Žalgirio arenos“. Po rungtynių autobusas 30 minučių lauks sirgalių prie arenos ir parveš juos į autobusų stotį, iš kurios atvyko. Analogų neturintis „Žalgirio ekspresas“ planuojamas į visas Lietuvos čempionų Eurolygos rungtynes „Žalgirio“ arenoje, o užsiimti ribotas vietas į pirmąjį reidą galima jau dabar.