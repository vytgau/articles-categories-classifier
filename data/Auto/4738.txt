Kaip rašoma pranešime žiniasklaidai, naujieji „Panamera Executive“, palyginti su įprastais modeliais, turės 150 mm ilgesnę ratų bazę ir padidėjusį kėbulo ilgį, šie modeliai bus varomi tik keturiais ratais. „Panamera 4 Executive“ išvystoma galia sieks 243 kW/330 AG, „Panamera 4 E-Hybrid Executive“ – 340 kW/462 AG, „Panamera 4S Executive“ – 324 kW/440 AG, o „Panamera Turbo Executive“ – 404 kW/550 AG. Visi „Panamera Executive“ modeliai taip pat bus aprūpinti prabangesne standartine įranga, kurioje galima rasti tokius dalykus kaip panoraminį stogą, šildomas ir valdomas priekines bei galines sėdynes, pneumatinę pakabą su elektroniniu būdu kontroliuojamais amortizatoriais („Porsche Active Suspension Management“), automatinę galinio lango užuolaidėlę. Be to, „Panamera 4S Executive“ ir „Panamera Turbo Executive“ versijų standartinės įrangos sąraše – galiniai vairuojami ratai ir automatinis durų pritraukimas. Tuo metu galingiausias „Panamera Turbo Executive“ standartiškai aprūpintas keturių zonų klimato kontrole, LED artimųjų ir tolimųjų šviesų žibintais su „Porsche Dynamic Light System“ funkcionalumu bei LED salono erdvės apšvietimu. Papildomai visuose „Panamera Executive“ modeliuose bus galima užsisakyti integruojamus sulankstomus padėklus ir kėbulo apdailos paketą „Sport design package“.  Galinės sėdynių eilės keleiviai turės galimybę naudotis naujos kartos „Porsche“ pramogų sistema „Porsche Rear Seat Entertainment“. Šios sistemos ypatybė – prie priekinių sėdynių atlošų pritvirtinti du 10,1 colio jutikliniai ekranai. Jie gali būti išimami iš savo laikiklių ir naudojami kaip planšetiniai kompiuteriai tiek automobilyje, tiek išlipus iš jo. „Panamera“ su galiniais arba keturiais varančiaisiais ratais Dar viena „Porsche“ naujiena – tai naujas 3 litrų darbinio tūrio V6 benzininis variklis, išvystantis 243 kW/330 AG galią. Palyginti su ankstesniąja versija, šio variklio galia yra padidėjusi 20 AG, o degalų sąnaudos sumažėjusios apie 1 l/100 km. Šis variklis galės būti komplektuojamas su galiniais varančiaisiais ratais „Panamera“ modelyje arba su keturiais varančiaisiais ratais „Panamera 4“ modelyje. Antros kartos „Panamera“ su šiuo varikliu tampa baziniu gamos modeliu, kurio kaina prasideda nuo 90 tūkst. 266 eurų. Iš viso antros kartos „Porsche“ sportinių sedanų „Panamera“ gamą dabar sudaro 10 modelių su skirtingos galios varikliais ir kėbulo tipais.