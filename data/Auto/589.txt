Deja, automobilių pardavėjams toks garbės kodeksas nė motais. Jiems svarbiausia užsidirbti, o tai jie daro pardavinėdami automobilius. Taip jau gamta surėdyta, jog transporto priemonių pirkėjų skaičius yra baigtinis (jeigu kalbėti apie itin prabangių automobilių segmentą, tokių pirkėjų dar mažiau), tad juos patraukti į savo pusę tampa žūtbūtiniu tikslu. Ir bene vienintele taktika tampa pirkėjų grobimas vienas iš kitų – kuo akiplėšiškesnis, tuo geriau. Kaip ten bebūtų, ir čia egzistuoja šiokios tokios taisyklės, nes priešingu atveju kraujas lietųsi laisvai. BMW pardavėjas iš Tuniso „Ben Jemaa Motors“, panašu, sulaužė visas rašytas ir nerašytas garbingos konkurencijos taisykles ir pakabino savo reklamą vos už kelių metrų nuo „Enkal Automobiles“ – salono, prekiaujančio „Volkswagen“, „Audi“, „Škoda“, SEAT ir „Porsche“ automobiliais, skelbia „Tuniscope“. Tarsi to dar būtų maža, reklamos užrašas prancūzų kalba skelbia maždaug taip: „Apsigalvoti niekada nevėlu“. Plakatas vaizduoja ir BMW primenančio automobilio įvaizdį fone. „Enkal Automobiles“ nusprendė nepanikuoti ir dažais konkurentų plakato naktį taip pat nenuterliojo. Jų reakcija buvo žymiai geriau apgalvota ir pakankamai įžūli: prie tvoros pastatė savo reklaminį stendą su užrašu „LooooL. Niekas nenori apsigalvoti ir išsižadėti lyderio“. Jeigu kartais smalsu, kodėl buvo nuspręsta LOL (angliškas trumpinys nuo lietuviškai verčiamo sakinio „Juokiuosi visa gerkle“) rašyti net su keturiomis O, štai jums atsakymas – tai keturi „Audi“ žiedai. Galbūt savo mastu šis stendų karas ir neprilygsta reklamos cirkui, kuris pačioje XXI amžiaus pradžioje tarp dviejų prekės ženklų vyko Kalifornijoje, tačiau kas žino: galbūt tai tik pradžia. Dėl viso pikto pasispraginkime kukurūzų. 