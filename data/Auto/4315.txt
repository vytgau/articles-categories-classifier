Kainos siekia tūkstančius Galima palyginti. Statistinis lietuvio automobilis kainuoja 4-5 tūkstančius eurų. Už tokią sumą galėtumėte įsigyti vieną Dakaro raliui paruošto A. Juknevičiaus „Toyota Hilux Overdrive“ bolido pusašį. Šiemet į Dakarą „Craft Bearings“ ekipa atsivežė 32 padangas su ratlankiais. Vienas ratas kainuoja apie 600 eurų. Taigi vien tik ratai visureigiui kainuoja daugiau nei 19 tūkst. eurų. Amortizatorių komplektas – prie kiekvieno rato stovi po du amortizatorius – kainuoja apie 16-18 tūkst. eurų. Naujos pavarų dėžės kaina siekia 25 tūkst. eurų. Viską sudėjus paskaičiuojame, kad A. Juknevičiaus bolidas kainuoja 300 tūkst. eurų. B. Vanago naujesnės kartos „Toyota Hilux“ kainavo apie 450 tūkst. eurų, tačiau finišo nepasiekė jau trečiajame etape bei turėjo baigti lenktynes. V. Žala startavo iš esmės nuo nulio pagamintu „Seat Leon“ bolidu. Vėlgi ekipažas lenktynes baigė dar joms net neįpusėjus, nors ekipažas dėjo milžiniškas pastangas, kad pasiektų finišą. Pilotų klaidos prieš techniką Akivaizdu, kad Dakaras reikalauja itin tikslaus piloto darbo. A. Juknevičius teigia, kad būtent vairuotojo klaidos lemia, kad finišas lieka toli toli priekyje. - Ar galima teigti, kad šiemet kaip niekada daug gedimų?, – DELFI paklausė A. Juknevičiaus. – Mašinos lūžta ne tik šiemet – jos lūžta visą laiką. Šiemet nieko ypatingo, nors šiais metais Dakaras yra nelengvas. Iš kitos pusės jei suvoki, kad visada sieki rezultato, o pradžioje mes važiavome ir dabar važiuojame arti dvidešimtuko, tai natūralu. Technika nėra amžina. Metalas negali laikyti amžinai. Klausimas, kiek tu gali investuoti į automobilio perrinkimą. Didelės gamyklinės komandos detales keičia be gailesčio, bet tam reikia labai didelio biudžeto. Kitas dalykas – tai yra sportas. Man visada automobiliai lūždavo – kiekvienais metais. - Tačiau kažkaip Dakarus baigdavote. Kas dažniausiai lemia, kad technika lūžta? – Dažniausiai tai yra pilotų klaidos. Aišku, ne visada kaltas tik pilotas. Yra dviejų tipų priežastys, dėl ko sustoja automobilis. Dažniau yra pilotų klaidos. Tai galiu tikrai patvirtinti. Tai yra neteisingas vairavimo stilius, neteisingas elgesys su automobiliu. Bet būna tokių gedimų, kurie nepriklauso nuo pilotų. Kaip mums pernai – sugedo vairo stiprintuvas. Žinojome, kad įdėtas prastas riebokšlis. Kaip išsiaiškinome, jis neišlaikė. Pati sistema sukonstruota neteisingai. Būna ir taip. Tada pilotų kaltės nėra – tiesiog gedimas ir tiek. Labai gaila. Kitas dalykas – kiek pilotas gerai pažįsta savo automobilį. Kaip greitai jis gali detektuoti ir suvokti, kas atsitiko bei ką jis pats toje situacijoje gali padaryti. Mes visus Dakarus baigėme, nors turėjome labai mažus biudžetus. Visada važiuodavome su mažiausiais biudžetais, tik dabar pastaruosius dvejus metus biudžetas padidėjo, mus pradėjo vertinti būtent už tą atkaklumą. Finišai Dakare nėra tik užsispyrimas ir atkaklumas, tai tuo pačiu ir automobilio išmanymas Mes patys daug ką susitvarkome, padarome, kad automobilis bent galėtų važiuoti. Mes neturime dalių ir negalime susitvarkyti vietoje, bet mes galime padaryti, kad ji riedėtų ar ropotų. Tai yra svarbiausias dalykas. - Kai kurie automobiliai praktiškai negenda. Tarkime „Peugeot“ Dakaro bolidai. Ar tai lemia geri vairuotojai? – Na taip, „Peugeot“ gerai laiko, bet ten yra dar aukštesnės ir dar daugiau kainuojančios technologijos. Kitas dalykas ne tik piniguose esmė. Daug lemia taip, kad jie tiesiog kiekvieną dieną keičia visas dalis. - Galima sakyti, kad kiekvieną dieną prie starto stoja naujas automobilis? – Kiekviena detalė turi savo resursą. Tarkime pusašiuo duodamas 1000 ar 1500 km resursas. O tas pusašis turbūt galėtų važiuoti 10 metų. Ten yra resursas toks ir be kalbų detalė keičiama. Pravažiavo reduktorius 2000 km ir reikia keisti. Tarkime, pusašis kainuoja 4-5 tūkst. eurų, o tai yra metalo pagaliukas, su jungtimis galuose. Varžybos bus pratęstos pirmadienį Šeštadienį Dakaro ralio organizatoriams dėl netinkamų oro sąlygų atšaukus šeštąjį etapą, sportininkai persikėlė į Lą Paso miestą, kuriame buvo iškilmingai sutikti šias varžybas labai mėgstančių vietos gyventojų ir pačio Bolivijos prezidento Evo Moraleso. Lietuvos sportininkai nepraleido progos su juo nusifotografuoti ir parodyti, kad mūsų šalies vėliavą sudaro tos pačios spalvos.  Sekmadienis varžybose yra poilsio diena. Dakaro lenktynės bus pratęstos pirmadienį, kai sportininkams septintajame etape teks įveikti 622 kilometrus iš La Paso į Ujunį, iš kurių 322 kilometrus sudarys greičio ruožas.