„Memel motor fest“ kiekvienais metais ieško pagrindinės renginio temos. Jeigu 2016-aisias centre rikiavosi specialiai lenktynėms ruošti automobiliai, tai šiais metais organizatoriai stengiasi surinkti išskirtinę specialiųjų tarnybų naudojamą motorizuotą techniką. Juk visada pro šalį pravažiuojantys automobiliai su švyturėliais ar karine atributika pažymėtas transportas sukelia susidomėjimą, tad ar nebūtų įdomu ir gyvai pačiam pasėdėti tokiame automobilyje? Organizatoriai taip pat nori pabrėžti, kad jie niekada nepamirš pačių svarbiausių: besiregistruojančių autofanų ir jų automobilių. Renginio tikslas ir pagrindinė mintis nesikeičia nuo pirmojo karto, kaip ir svarbiausia varomoji organizavimo jėga – noras suburti įvairius Lietuvos automobilių klubus ir pavienius automanus iš visų šalies kampelių, kurių automobiliai atstovauja skirtingiems laikotarpiams, kontinentams ir įvairioms automobilių puošybos bei tobulinimo sritims. Taipogi į Klaipėdą grįžta ir didelio žiūrovų susidomėjimo sulaukęs „dB Drag“ čempionatas, kurio pirmasis etapas ir įvyks „Memel motor fest“ renginio metu. Festivalio metu bus galima susipažinti ne tik su akį traukiančiais senais ir retais automobiliais, bet bus galima ir gyvai apžiūrėti daug naujų ir prabangių automobilių.  Šiais metais dalyviams bus įsteigtos 14 nominacijų ir nemažai specialių ir vertingų prizų, kurie pravers kiekvienam garaže. Net 14 geriausių automobilių parsiveš namo išskirtinę „Memel motor fest“ statulėlę. Geriausi susirungs šiose kategorijose: MMF Amerika, MMF Vokietija, MMF Europa, MMF TSRS, MMF JDM, MMF Interjeras, MMF Variklio skyrius, MMF Klasika, MMF Sportinis automobilis, MMF 4×4, MMF Draugo’vežis, MMF Nebaigtas Projektas, MMF garsiausias išmetimas, bei speciali orines pakabas turinčių automobilių rungtis – MMF AirRide. Automobilių su orine pakaba varžybas sudarys mini čempionatas, kurio metu atkrentamuoju būdu bus išrinktas automobilis, gebantis save patį greičiausiai pakelti iš žemiausios pozicijos į aukščiausią ir nusileisti vėl į žemiausią tašką. Atėję pasižvalgyti į festivalį žiūrovai turės progą apžiūrėti įvairius automobilius, pabendrauti su jų savininkais ir dalyvauti renginio programoje, kurioje jų lauks įvairios rungtys, žaidimai, DJ muzika, karštas maistas ir gėrimai, kaljanai, pramogos vaikams. Žiūrovams renginys nemokamas. Jeigu turite įdomų ir išskirtinį automobilį, tai nieko nelaukiant siųskite jo registraciją adresu www.start1.lt