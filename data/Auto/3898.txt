Nepaisant nepasiekto finišo, pastarasis ekipažas savaitgalį praleido puikiai: „Jau trečiame greičio ruože automobilio gale pasigirdo bildesys. Suomijos keliai yra tikrai suomiškai suraizgyti, daug tramplynų, viskas važiuojama 5-6 pavara, tad natūralu, jog automobilis kenčia. Finišavę trečiame greičio ruože nusprendėme bandyti pasiekti ketvirtąjį, nes po jo laukė serviso laikas, tačiau nuvažiavę vos keletą kilometrų nuo starto, pajutome kaip tiesiog „užsirakino“ ratai ir sustojome – gyvenimą anksčiau laiko pabaigti nusprendė galinis diferencialas. Aplinkinių fanų padedami, nustūmėme automobilį į griovį, nes sustoti teko už gana greito aklo posūkio, važiavimo trajektorijoje, tad kėlėme realų pavojų kitiems dalyviams“, – pasakoja ekipažo šturmanas M. Varža. „Dėl rezultato nesijaudinam, nes atkeliavome čia pabendrauti ir pasidžiaugti tikrai nerealiais greičio ruožais – visa tai pavyko. Jeigu Lietuvoje tokį kelią rasi vieną kitą, tai čia vaikai į mokyklą ryte važiuoja tokiais vingiais apie kuriuos mes tik sapnuoti galim. Tai, matyt, nemaža dalimi ir lemia tokių talentų kaip Kalle Rovanpera atsiradimą – čia natūraliai išmoksti gerai vairuoti, o kai tave nuo aštuonerių metų mokina pasaulio ralio čempionate dalyvavęs garsus tėtis, viskas iš viso gerai išeina“, – išspūdžiais dalinosi M. Samsonas.  Kitam lietuvių ekipažui sekėsi kiek geriau. Atitinkamose įskaitose J. Pipiras ir A. Paliukėnas užėmė 5-ąją ir 2-ąją vietas ir džiaugėsi sukaupta patirtimi. Duetas jau svarsto galimybes grįžti į Suomiją testų sesijoms ar neįskaitiniam raliui – per savaitgalį įgaunama patirtis tikrai juntamai pildo jauno ekipažo bagažą. Suomijoje vykstantis „Vaakuna Ralli“ tapo pirmuoju „Baltic Rally Trophy“ etapu. Ši taurė sujungs Baltijos šalių ralius į vieną bendrą įskaitą ir taip kvies pilotus rinktis skirtingų šalių varžybas. Suomijos ralį laimėjo sensacija vadinamas 17-metis K. Rovanpera. Vieno greičio ruožo įrašą iš jo automobilio galite pamatyti žemiau.  Lietuvoje „Baltic Rally Trophy“ etapas įvyks naujame ralyje Rokiškyje pirmąjį rugpjūčio savaitgalį.