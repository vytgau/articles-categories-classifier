VW bandant sumažinti darbuotojų skaičių ir išlaidas Vokietijoje esančiose gamyklose bei bandant susigrąžinti reputaciją po emisijų klastojimo skandalo, „Skoda“ pastaruoju metu džiaugiasi sėkme: jos gaminiai teigiamai vertinami ekspertų, auga ir bendrovės pelnas, o darbo jėga Čekijoje kainuoja pastebimai mažiau. VW siekia iš „Škoda“ atimti, kaip patys teigia, nesąžiningą pranašumą – vokiškų technologijų ir pigesnės darbo jėgos derinį, ir sustiprinti savo pozicijas prieš prasidedant naujų elektrinių automobilių bangai. VW ir „Škoda“ nesutarimai – įrodymas apie „Volkswagen Group“ viduje tvyrančią įtampą dėl pelno ir darbo vietų. Centrinė grupės valdžia ir 12 jos valdomų automobilių prekės ženklų tikrai ne visais klausimais visada sklandžiai randa bendrą kalbą. „Užuot dėję pastangas konkurencijai su „Tesla“, mes sprendžiame vidinius nesutarimus“, – konstatavo vienas vadovas. Juokai juokais, bet „Škoda“ iš tikrųjų sėkmingai įsitvirtino rinkoje ir pasisavino nemenką konkurentų dalį, įskaitant ir kitiems VW prekės ženklams priklausančią. Pavyzdžiui, praeitais metais netgi pralenkė „Audi“ pelno rodiklius. Susiklosčius tokiai situacijai, VW prekės ženklo vykdomasis vadovas Herbertas Diessas imasi veiksmų, norėdamas užtikrinti, kad ateityje VW modeliai nesusidurtų su tiesiogine pigesnių „Škoda“ automobilių konkurencija. Per pastarąjį valdybos posėdį jis paragino siekti didesnės VW ir „Škoda“ rinkos tikslų ir klientų diferenciacijos, kreipiant didžiausią dėmesį į ateities elektrinius automobilius. „Svarstomas ateities prekės ženklų pozicionavimas, vyksta diskusijos“, – žurnalistams sakė „VW Group“ atstovas, tačiau nuo detalesnių komentarų susilaikė. Pelno klausimas „Škoda“ veiklos pelnas per trejus metus išaugo daugiau nei dvigubai iki 1,2 mlrd. eurų 2016 metais, pelno maržos rodiklį padidintas iki 8,7 proc. Tai antrasis geriausias rezultatas „VW Group“ po „Porsche“. VW prekės ženklas, kurio pelno marža sumenko iki 1,8 proc. trečdaliu susitraukus pajamoms, pasaulyje vis dar lenkia „Škoda“, tačiau lėčiau auga Europos rinkoje. „Škoda“ naudinga ne tik vokiška technologija, bet ir pigesnė darbo jėga. Čekijoje vidutinis atlyginimas siekia 10,1 euro per valandą, o štai Vokietijoje šis skaičius siekia 38,7 euro. Kaip „VW Group“ vykdomasis vadovas Matthiasas Muelleris ketina spręsti šią problemą ir nesutarimus, lieka neaišku. „Škoda“ atstovai neigia specialiai kaišiojantys pagalius į ratus VW. Elektrinių automobilių ateitis Konkurencija tarp VW valdomų prekės ženklų nėra naujas fenomenas. Nors svarbiausias vaidmuo augančioje elektrinių automobilių rinkoje ir numatytas VW, įsitraukti leista ir „Škoda“. Iki 2025 metų grupė ketina pristatyti 50 elektrinių automobilių, tam skirta 20 mlrd. dolerių, tačiau nuogąstaujama, kad sėkmė ims lydėti ne iš karto. „Elektrinių automobilių rinka – naujas žaidimas, kuriame prekių ženklams teks iš naujo ieškoti vietos po Saule. Klientai turi aiškiai suprasti, kad įgyvendinami pokyčiai“, – teigia vienas neprisistatęs šaltinis. Tiek VW, tiek „Škoda“ planuoja 2020 metais pristatyti po elektrinį SUV, abiejų rida įkrovus sieks 500 kilometrų. Bet kokios diskusijos dėl išlaidų dalijimosi turės įtakos kiekvieno prekės ženklo indėliui kuriant naują MEB platformą, skirtą elektriniams automobiliams. Viešumoje VW stengiasi problemų dėl konkurencijos neakcentuoti. Prekės ženklo vadovas „Reuters“ sakė, kad rizika kam nors lipti ant kulnų visada yra: „Saikinga vidinė konkurencija yra sveika ir naudinga“.