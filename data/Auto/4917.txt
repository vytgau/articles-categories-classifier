Kenichi Ohmae neseniai priimtą Japonijos automobilių gamintojos „Nissan“ sprendimą gaminti du naujus modelius Sanderlando apygardos gamykloje Britanijoje pavadino „nedidelės reikšmės sprendimu“, vienos bendrovės sprendimu. „Nemanau, kad kitos bendrovės seks jos pavyzdžiu“, – pridūrė jis. K. Ohmae dar devintojo dešimtmečio pradžioje patarė automobilių gamintojai „Nissan“ įkurti Jungtinėje Karalystėje savo pagrindinę gamyklą Europoje. Praėjusią savaitę „Nissan“ patvirtino savo planus gaminti naujuosius „Qashqai“ modelius ir SUV klasės „X-Trail“ modelį Jungtinėje Karalystėje, Sanderlando apygardoje esančioje gamykloje, po to, kai iš britų vyriausybės buvo sulaukta „paramos ir garantijų“. Britų premjerė Theresa May pavadino šį pranešimą „fantastiška naujiena“, pridurdama: „Toks pasitikėjimas rodo, kad Jungtinė Karalystė atvira verslui“. Priėmus šį investicinį sprendimą išnyko pavojus dėl 7 tūkst. darbo vietų. Tačiau K. Ohmae abejoja, ar eksporto apimtys iš Sanderlando augs tokiais pat tempais, kaip prieš britų referendumą dėl Europos Sąjungos narystės. „Tai tik JK vyriausybės pareiškimas. Palaukime ir pamatysime“. „Tiesa, „Nissan“ pranešė gaminsianti Jungtinėje Karalystėje du modelius po „Brexit“, bet tai labai nedidelės reikšmės vienos bendrovės sprendimas. Nemanau, kad kitos bendrovės seks jų pavyzdžiu.“ Kitoms bendrovėms K. Ohmae pataria: „Mes neturime pakankamai informacijos, kad pateiktume pagrįstą vertinimą. Todėl tol, kol galutinė situacija JK yra neapibrėžta, patariu bendrovėms neskubėti tol, kol paaiškės šalies kursas ir kol bus parengtos „Brexit“ sąlygos – vadovaujantis ne tik tuo, ką sako JK vyriausybė, bet ir tuo, ką sako ES. Kol paaiškės galutinė JK forma ir pavidalas, mums teks susilaikyti nuo investicinių sprendimų“, – pridūrė ekspertas.