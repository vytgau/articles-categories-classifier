Nepaisant vien elektra varomų automobilių, iš tinklo įkraunamų hibridų ir hibridinių modelių trūkumo, „Subaru“ klientų bazė labai sparčiai plečiasi. Vis dėlto vien vidaus degimo varikliais grįsta strategija negali išlikti gyvybinga ilgai. Griežtėjantys aplinkosaugos reikalavimai visame pasaulyje reiškia, kad „Subaru“ neišvengiamai teks judėti konkurentų pramintu taku ir sukurti šį tą naujoviškesnio. Na, „Subaru“ tokių planų turi, tačiau, skirtingai nuo konkurentų, šis automobilių gamintojas žada tikslams įgyvendinti rinktis kitokį kelią. Nors „Subaru“ nesibaido elektrinių variklių, vis tik nėra užtikrintumo dėl būtinybės šiai technologijai egzistuoti autonomiškuose modeliuose. Dar šis automobilių gamintojas abejoja dėl būtinybės kurti specialiai elektra varomiems automobiliams skirtą platformą. Interviu „Subaru“ vykdomasis direktorius Yasuyuki Yoshinaga pasakojo, kad jo vadovaujama įmonė svarsto galimybę imtis jau egzistuojančių automobilių modelių elektra varomų versijų gamybos. Tokia galimybė šiam automobilių gamintojui atrodo patrauklesnė nei pinigų merkimas į vien tik elektra varomų modelių konstravimą. Ateinantiems fiskaliniams metams „Subaru“ numatė 1,2 mlrd. JAV dolerių (1,07 mlrd. eurų) tyrimų ir vystymo projektams ir tikisi 2018 m. pristatyti iš tinklo įkraunamą hibridinį modelį, o 2021 m. turėtų pasirodyti visiškai elektrinė transporto priemonė. „Subaru“ egzistuojančių modelių elektrifikavimas suteiktų galimybę išvengti bendradarbiavimo su kitais automobilių gamintojais ir leistų kapitalą krautis iš gero modelio vardo. „Jei jau yra patrauklus „Subaru“ modelis, pavyzdžiui, XV krosoveris, ir jei klientas Pekine nori šio modelio, bet turi įsigyti elektromobilį, nes yra verčiamas vietos situacijos, o elektrinės versijos nėra, įsigyti jo jis negali, – samprotavo Y. Yoshinaga. – Jei bus galimybė rinktis elektra varomą modelį, klientas galės pasirinkti vis dar tą patį „Subaru“.“ Atsižvelgiant į tai „Subaru“ sukūrė universalią automobilių platformą, skirtą plačiam variantų spektrui, įskaitant visiškai elektrines transporto priemones.