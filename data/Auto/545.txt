Po avarijos skystos dujos pasipylė ant kelio, o kilus gaisrui užsiliepsnojo tikras pragaras. Kaip skelbia „The Mirror“, autocisternos vairuotojas apdegė per 50 proc. kūno, tačiau septyniems asmenims, kurių tris automobilius apėmė liepsnos, pavyko išsigelbėti be traumų. Remiantis vietos žiniasklaida, nelaimė įvyko greitkelyje Pekinas–Harbinas. Vaizdo registratoriaus filmuotoje medžiagoje matoma, kaip autocisterna guli ant šono, iš jos bėga degalai (praktiškai bekvapis itin degus propano ir butano dujų mišinys). Nedidelis mėlynas „Mazda“ automobilis vos pajudėjęs iš vietos sukelia didžiulį gaisrą: itin degios dujos akimirksniu virsta liepsnų jūra. Liepsnos per kelias sekundes apima automobilį, netrukus persiduoda ir į kitoje juostoje buvusį sedaną, kurio vairuotojas iš pradžių atidaro automobilio dureles, tačiau dėl liepsnų jas vėl skubiai uždaro. Automobilio, iš kurio filmuotas įrašas, vairuotojas ima važiuoti atbulomis. Fone girdima kaip iš baimės verkia vaikas. Įraše matoma, kaip, liepsnoms aprimus, „Mazda“ vairuotojas išlipa iš automobilio ir deda į kojas iš nelaimės vietos. Kol kas neaišku, kas privertė degalus, kurie labai greitai garuoja, tačiau išlieka dujų debesies pavidalu, užsidegti.