Po finišo, vos tik išlipęs iš savo bolido B. Vanagas kaip tikras oratorius kreipėsi į prie jo besibūriuojančius žurnalistus. „Mieli kolegos, paskutiniame greičio ruože mes neapsėjome be fejerverkų“, – retoriškai tarė lenktynininkas. Paskutinis Dakaro etapas buvo kiek kitoks. Šį kartą sportininkai startavo atvirkštine tvarka – pirmieji pajudėjo žemesnes pozicijas užimantys dalyviai. Pasak B. Vanago, toks organizatorių sprendimas nebuvo labai teisingas. „Nemanau, kad buvo gera mintis sukeisti startus tarp lyderių ir žemesnes pozicijas užimančių lenktynininkų, nes visus 120 km reikėjo važiuoti dulkėse. Vienoje vietoje dingo vaizdas, o ten buvo posūkis, tai reikėjo nukristi į kempingą. Gerai, kad viskas laimingai baigėsi, bet galėjo būti ir blogiau“, – sakė sportininkas. Nors viso Dakaro metu „General Financing Team Pitlane“ ekipažą kamavo įvairios techninės problemos, o vieną etapą komanda baigė vos su trimis ratais, B. Vanagas džiaugėsi sėkmingu finišu bei dėkojo savo šturmanui S. Rozwadowskiui. „Nu ką, šeštasis Dakaras, penktasis finišas, ačiū Sebui“, – sušuko B. Vanagas ir apkabino visą Dakarą jį lydėjusį lenką. Paklaustas, kaip jaučiasi užbaigęs dar vieną sunkių išbandymų pareikalavusį Dakaro ralį, lietuvis nedaugiažodžiavo. „Buvo labai daug emocijų, dabar reikia sudėlioti mintis, viską apmąstyti“, – sakė B. Vanagas.