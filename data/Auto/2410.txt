Ketvirtadienį, liepos 27 dieną, išplatintame pranešime teigiama, kad pajamos prieš palūkanas ir mokesčius išaugo iki 4,55 milijardo eurų, prieš metus jos siekė 1,9 milijardo eurų. „Esu tvirtai įsitikinęs, kad mūsų finansinė padėtis yra pakankamai gera, kad galėtume susidoroti su transformacijomis automobilių pramonėje ir ateities temomis“, – pranešime cituojamas įmonės finansų vadovas Frankas Witteris. Kitas ženklas, kad kompanijos reikalai taisosi – ji nepaskelbė papildomų nuostatų, susijusių su jos dyzelinių variklių emisijos skandalu Jungtinėse Amerikos Valstijose. Grupė iki šiol skyrė 22,6 milijardo eurų baudoms, kompensacijoms ir naujos įrangos diegimui į transporto priemones padengti. Vis dėlto „Volkswagen Group“ atsitiesimą temdo žinia, kad Europos ir Vokietijos reguliuojančios tarnybos tiria įtarimus dėl dešimtmečius trukusių susitarimų tarp „VW“, „BMW“ ir „Daimler“. Po trečiadienį, liepos 26 dieną, vykusio specialaus stebėtojų tarybos posėdžio „VW“ sumenkino šių pranešimų reikšmę, tvirtindama, kad bendradarbiavimas techniniais klausimais yra įprasta praktika šioje pramonės šakoje. Kompanija atsisakė komentuoti įtarimus dėl antikonkurencinio elgesio.