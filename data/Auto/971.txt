„Dakaras po truputį atsisveikina su Peru kopomis ir Ramiojo vandenyno pakrante bei suka Bolivijos aukštikalnių link“, – penktojo etapo (San Chuan de Markona – Arekipa) analizę ekipos pranešime pradeda B. Bardausko komandos „Perkūnas Team“ vadovas Carlosas Brebbia. Pasak jo, prieš aukštikalnes lenktynininkų laukia dar viena diena su 80 proc. bekelės, daugybe kopų ir „fesh-fesh“ (itin smulkus smėlis, sukeliantis daug rūpesčių ralio dalyviams). Kai kuriose vietose greičio ruožas sutaps su ketvirtojo etapo atkarpomis, tik važiuojant priešinga kryptimi. Vėliau lenktynininkų laukia ilga kelionė iki Arekipos (Bolivija). „Labai gražios kopos. Galėčiau mėnesį laiko važinėti, jei nereikėtų kitur važiuot“, – po vakarykščio finišo nostalgiškai kalbėjo B. Bardauskas, galėsiantis ir šiandien pasigrožėti smėlynais. Greičio ruožas padalintas į dvi dalis. Motociklininkai ir automobiliai startuos skirtingose vietose. Nuo 22-ojo iki 64-ojo kilometro B. Bardauskui teks būti itin atidžiam. „Jo lauks labai sudėtingos kopos, o nuo 67-ojo kilometro – labai status nusileidimas, kuris pasikartos ir tarp 96-ojo bei 114-ojo kilometrų“, – pasakojo C. Brebbia. 136 kilometre lenktynininkams teks dar kartą įveikti upę, per kurią jie persikėlė ketvirtajame etape. Kitame krante iki pat 188-ojo kilometro ralio dalyviai išmėgins įvairaus tipo dangą, pradedant kopomis ir baigiant „fesh-fesh“. Antrojoje greičio ruožo dalyje pirmieji startuos automobiliai, o tik po jų motociklininkai. „Greičio ruožas Tanakos kopose bus trumpas, bet labai sudėtingas. Čia kopos labai minkštos, bet klastingos. B. Bardauskui bus išties sunku“, – neabejoja C. Brebbia. Tanakos smėlynai tarsi atskiras pasaulis. Jie vėjų sunešti taip, kad susidaro įspūdis, jog tai kalnų grandinė, besidriekianti daugiau kaip 30 km. Būtent čia pirmuosius 30 km sportininkų lauks sunkus kilimas aukštyn, o vėliau (iki 114-ojo kilometro) drieksis paralelinis greičio ruožas (kaip minėta anksčiau, automobiliai ir motociklininkai startuos skirtingose vietose). „Bus daug akmenuotos dangos ir sportininkui reikės pademonstruoti navigacinius įgūdžius, jei jis norės sėkmingai išvažiuoti iš Tanakos smėlynų“, – sako C. Brebbia. Techninis aptarnavimas bus leidžiamas tik „neutralizacijos“ zonose. Šio etapo išvakarėse visa „Perkūnas Team“ komanda (Aurelijus Petraitis, Kęstutis Banikonis, Marija Dubickienė ir Carlosas Brebbia) labai nerimavo dėl motociklininkus užklupusios smėlio audros. Į finišą atvykęs B. Bardauskas išsyk atsidūrė komandos narių glėbyje. Čia netrūko net ašarų. Tai, kad iš Dakaro ralio jau pasitraukė keli lyderiai, įskaitant ir praėjusių metų nugalėtoją Samą Sunderlandą, rodo, koks šiemet yra sudėtingas šis ralis. Iki šiol Dakaro ralį sėkmingai yra įveikę tik du Lietuvos motociklininkai. 2009 m. jame finišavo Mindaugas Slapšys, bendroje įskaitoje užėmęs 99 vietą. 2012 m. ralio finišą pasiekė ir Gintautas Igaris, motociklininkų klasėje užėmęs 81 vietą iš 93 finišavusiųjų.