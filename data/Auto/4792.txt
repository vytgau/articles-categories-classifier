Ar jau greitai gatvėmis riedės visiškai tylūs ir ekologiški vilkikai, šiukšlių surinkimo mašinos ir kita technika? „Mercedes-Benz“ neabejoja, kad tokia ateitis jau čia pat. Iš tikrųjų, komercinės paskirties elektromobilių rinkoje jau yra. „Nissan e-NV200“ yra geriausiai žinomas pavyzdys, nors naujienos apie nedidelių elektrinių sunkvežimių bei furgonų panaudojimą pasirodo ne taip jau retai. Pavyzdžiui, dar pernai BMW koncernas savo logistikos problemoms spręsti pasitelkė „Terberg“ elektrinius sunkvežimius, kurie gana efektyviai gali veikti trumpomis distancijomis. Jie tempia net 40 tonų svorį, tačiau labai lėtai ir tik trumpus atstumus. Tuo tarpu lengvas „Fuso Canter E-Cell“ šią vasarą sėkmingai užbaigė bandymus Portugalijoje ir Vokietijoje - jis gali vežti palyginti nedaug, bet įveiks didesnius atstumus ir bus patogus naudoti. Tačiau tikrai didelių ir efektyvių elektrinių sunkvežimių rinkoje nematyti. To priežastys labai paprastos ir akivaizdžios – verslui ilgai be darbo stovinti technika yra nereikalinga, o ir investicijos į žymiai brangesnius elektrinius sunkvežimius neatrodo viliojančiai. „Mercedes-Benz“ sako, kad elektrinių sunkvežimių laikas jau čia pat – 2025 m. baterijų kaina pasieks neregėtas žemumas, o jų galingumas tik augs. Todėl maždaug tuo metu kompanijos pradės žvalgytis į elektrines alternatyvas, o „Mercedes-Benz“ kaip tik turės ką pasiūlyti. Kompanija pristatė „Urban eTruck“ koncepcinį modelį. Šiam projektui buvo panaudota jau gaminamo itin galingo trijų ašių sunkvežimio bazė. Du „Urban eTruck“ elektros varikliai sumontuoti tiesiai prie galinių ratų, kiekvienas iš jų turi po 125 kW galios. Bendras sukimo momentas (įskaičiuojant transmisijos mechanizmo efektyvumą) sieks 11000 Nm. Visgi, dėl savo elektrinės jėgainės sunkvežimis geriausiai tiks užduotims mieste. „Mercedes-Benz Urban eTruck“ įprastai turės 212 kWh galingumo baterijas, kurios turėtų leisti sunkvežimiui nuvažiuoti apie 200 km. Žinoma, neišvengiamai, šis rodiklis labai priklausys nuo vežamo krovinio svorio, bet skirtingoms užduotims atlikti kompanija ketina sunkvežimį komplektuoti skirtingai. Tai yra, gali būti montuojama daugiau arba mažiau baterijų modulių. „Urban eTruck“, kaip rodo ir pavadinimas, geriausiai tiks darbui mieste, pavyzdžiui, išvežant atliekas, pristatant siuntas pramonės objektams ar išvežant užbaigtus produktus. Šiuo atveju ir apie 2-3 valandų įkrovimo laikas neturėtų būti didelė kliūtis. Žinoma, praeis dar nemažai laiko, kol tokie sunkvežimiai kaip „Mercedes-Benz Urban eTruck“ iš tikrųjų pasirodys gatvėse. Jiems dar reikia gerokai patobulėti, kad tenkintų ne tik ekologinius reikalavimus, bet ir verslininkų standartus. Tačiau „Urban eTruck“ įrodo, kad galingi elektriniai sunkvežimiai nėra tokia jau tolima ateitis. 