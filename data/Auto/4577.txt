Beveik trisdešimt sportininkų ir organizatorių teigia, kad ralio reglamentą formuojantis komitetas ignoravo bendruomenės nuomonę ir priėmė prieštaringus sprendimus. Jau antrus metus besitęsianti įtampa tarp lenktynininkų ir ralio taisykles vystančio komiteto pasiekė kulminaciją likus mažiau nei dviems mėnesiams iki ralio sezono pradžios. 2017 m. reglamente Ralio komitetas siekė įvesti nemažai pakeitimų, tačiau susilaukė ralio bendruomenės pasipriešinimo. Panašus ginčas kilo priimant ir praėjusio sezono techninę dokumentaciją, tačiau pernai paskutinę minutę prieštaringai vertinti sprendimai buvo atšaukti ir konfliktas buvo užgesintas. Panašu, kad šį kartą konflikto išvengti nepavyko. Vienas tituluočiausių Lietuvos ralio meistrų V. Švedas piktinasi, kad buvo atšauktas bendras etapas su Latvijos sportininkais: „Kolegoms iš Latvijos buvo užpilta ledinio vandens, kai buvo atsisakyta daryti bendrą etapą. Jie buvo aiškiai išreiškę norą atvažiuoti pas mus į Elektrėnus.“ Sportininkas taip pat atkreipė dėmesį į nevykusius pakeitimus kitų metų reglamente: „Merdinčioms N4 ir N4LT sukurta atskira įskaita su perspektyva 2019+ parodo, kad žmonės kuriantys taisykles neturi supratimo, ką kuria. Kompromiso ieškoti vengiama, kvietimas į diskusiją atsiųstas likus kelioms valandoms iki jo pradžios.“ Nutrūktgalvišku vairavimo stiliumi pagarsėjęs lenktynininkas M. Samsonas neslėpė, kad didžiausią nuoskaudą kelia drąstiškai priimami sprendimai ir diskusijos stoka. „Reglamentas pakeistas aukštyn kojom, ralio datos išmaišytos, su latviais susipyko, su visa ralio bendruomene susipyko. Paskutinius metus turėjome stipriausią ralio parką Baltijos šalyse ir tikrai neblogą ralio atmosferą. Kas bus kitąmet, kai 6-7 stiprūs sportininkai nebenori dalyvauti ralyje?“ – retoriškai klausė M. Samsonas. Šiemet per plauką nuo ralio čempionato karūnos likęs panėvėžietis G. Notkus atkreipė dėmesį į neaiškų nacionalinės L8 įskaitos likimą, kurioje varžosi visi greičiausi šalies sportininkai, ir atšauktus etapus Žemaitijoje ir Latvijoje. „Žemaitijos ralis buvo vienas mėgstamiausių etapų. Vietoj jo atsirado neaiškios varžybos liūdnai pagarsėjusio „Vilniaus ralio“ vardu.“ LASF svetainėje pateikiamuose dokumentuose nurodoma, kad ateinančiame sezone tuo metu, kai tradiciškai vykdavo Žemaitijos ralis, numatomas Vilniaus ralis. Jo organizatoriumi nurodoma ilgametė „300 Lakes rally“ organizatorė VšĮ „Autosporto projektai“, kuriai vadovauja Neringa Simson. G. Notkus taip pat tvirtino, kad pasipiktinimą sukėlė sportininkų nuomonės ignoravimas. Nesenai apie pasitraukimą iš Lietuvos ralio čempionato prabilęs V. Žala antrino kolegoms ir neslėpė apmaudo, kad nepavyko rasti kompromiso su ralio valdžia: „Ralio komitetas nesupranta, kad be lenktynininkų ralio nebuvo ir nebus. Tai nėra privalomas sportas. Jei nuosekliai naikinama motyvacija važiuoti, čempionatas subyrės.“ Dakaro maratonui besiruošiantis V. Žala savo sprendimą motyvavo panaikinta L8 įskaitos perspektyva po 2017 metų. Apie mintis pasitraukti iš ralio čempionato viešai yra svarstę R. Čapkauskas, V. Žala, M. Samsonas ir V. Švedas. Tuo metu LASF kitą savaitę Kaune kviečia ralio bendruomenę į susirinkimą „susiklosčiusiai situacijai aptarti ir klausimams išspręsti.“ Federacijos svetainėje internete rašoma: „Kviečiame visus dalyvauti ir kartu priimti konstruktyvius sprendimus.“