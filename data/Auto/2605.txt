Sąraše jau dabar galima rasti tokius dalyvius, kaip Giedrius Notkus su Daliumi Strižanu ar pats Martynas Samsonas su Mindaugu Varža. Užsiregistruoti varžyboms suskubo ir daugiau lietuvių – Giedrius Firantas su Matu Valiuliu, Paulius Novakas su Mykolu Stravinsku, Konstantinas Gorbas su Andrejumi Andriuškinu, Markas Judzentavičius su Mariumi Lipnicku. Dalyvių sąrašą taip pat jau papildė ir du ekipažai iš Lenkijos: Robertas Kocikas su Grzegorzu Rybaku-Ostojskiu, vairuosiantys „Ford Fiesta Proto“, bei Krzysztofas Polakas, kuriam „Mitsubishi Lancer EVO IX“ automobilyje stonogramą skaitys Jakubas Mroczkowskis. Startuoti „Samsonas Rally Rokiškis“ lenktynėse pažadėjo ir dalyvių sąraše jau atsirado vokiečių ekipažas – Thomasas Grimmas su Aaronu Jungnickeliu. Šie sportininkai lenktyniaus „Trabant“ automobiliu. „Samsonas Rally Rokiškis“ organizatorius Audrius Gimžauskas sako, kad tai tik labai nedidelė dalis sportininkų, mat paraiškų priėmimas dar tik prasidėjo, o apie savo ketinimus dalyvauti ralio organizatoriams yra pranešęs ne vienas užsienio sportininkas. Jų paraiškas organizatoriai gaus artimiausiomis dienomis, tad dalyvių sąrašas gerokai išsiplės. „Galime garantuoti, kad „Samsonas Rally Rokiškis“ nebus eilinis Lietuvos ralio čempionato etapas, į kurį atvyks tik mūsų šalies sportininkai ar vienas kitas svečias iš kaimyninių šalių. Į šias varžybas asmeniškai pakvietėme nemažai užsienio sportininkų iš pačių įvairiausių šalių. Nemaža delegacija sportininkų atvyks iš Airijos, Didžiosios Britanijos, atvykti pažadėjo ir belgai. Taip pat pamatysime ir Suomijos bei Švedijos ralio lenktynininkus, kurie savo šalyse yra vieni greičiausių“, – sakė varžybų organizatorius. „Samsonas Rally Rokiškis“ varžybos įvyks rugpjūčio 4-5 dienomis. Daugiau informacijos apie renginį galite rasti oficialiame varžybų puslapyje www.samsonasrally.com.