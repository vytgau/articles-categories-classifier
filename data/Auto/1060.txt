Nugalėjo rusas Vladimiras Vasiljevas („Mini“). Jis 443,11 km greičio ruožą įveikė per 4 val. 50 min. 25 sek. Antrąją vietą užėmė prancūzas Mathieu Serradoris („LCR 30“, +1 min. 56 sek.), trečiąją – kitas prancūzas Pascalis Thomasse („Optimus MD“, +14.26). Lietuvos atstovai su „Rallyraid UK“ automobiliu nugalėtojams pralaimėjo 2 val. 43 min. 10 sek. Bendroje įskaitoje pirmauja abu etapus laimėjęs V. Vasiljevas. Antrąją vietą užimantis M. Serradoris jam pralaimi 7 min. 24 sek. G. Petrus (+3:21.16) iš 43-ios pozicijos pakilo į 24-ąją. Motociklų lenktynių antrajame etape nugalėjo čempiono titulą ginantis norvegas Palas Andersas Ullevalseteris (KTM) – 5 val. 52 min. 43 sek. Antras liko italas Paolo Ceci (KTM, +2.22). Bendroje įskaitoje į pirmąją poziciją pakilęs P. A. Ullevalseteris P. Cecį lenkia vos 3 sek. Trečiajame etape ketvirtadienį lenktynininkams teks įveikti 400 km greičio ruožą. „Africa Eco Race“ lenktynėse, kurias sudaro 12 etapų, startavo 35 motociklininkai ir 56 automobiliai bei sunkvežimiai. Dalyviai iki sausio 14 dienos nuvažiuos per 6000 km Maroke, Mauritanijoje ir Senegale.