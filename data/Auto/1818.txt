Spalio 25 d. duris atversiančioje 45-ojoje Tokijo automobilių parodoje „Subaru Corporation“ pademonstruos net kelis iki šiol nematytus koncepcinius automobilius. Pagrindinę vietą gamintojo stende užims „Subaru VIZIV Peformance Concept“. Šis modelis – tai vizija, kaip turi atrodyti artimiausios ateities automobiliai, teikiantys vairavimo malonumą ir užtikrinantys saugumą. Jau ir standartiniuose modeliuose diegiama „EyeSight“ sistema, kuri yra pelniusi daug įvairių įvertinimų, šiame koncepciniame modelyje yra savotiškas išmanaus ir saugaus vairavimo pamatas. „Vision for Innovation“(tol. VIZIV) pirmą kartą buvo pristatytas 2013 m. pradžioje Detroito automobilių parodoje, o šį kartą, likus bemaž mėnesiui iki Tokijo parodos, gamintojas intriguojančiai atskleidė tik dalį naujienos –„Subaru VIZIV“ silueto linijas. Tikėtina, kad būtent ši pasaulinė premjera bus pagrindiniu traukos centru gamintojų stende. Kol kas skelbiama, kad tai bus sportinis sedanas, galbūt „WRX“ ar „WRX STI“ įpėdinis. Ar šios ateities automobilius primenančios linijos ir siekiai taps realybe, sužinosime jau ateityje. Tradicinius veidrodėlius gali pakeisti kameros bei specialūs jutikliai, sumontuoti priekiniam stikle. Šiame modelyje gamintojai planuoja įdiegti ir autonominio valdymo sistemą. Ryškia geltona spalva gerbėjų akis trauks dar du koncepciniai modeliai –„Subaru XV Fun Adventure Concept“ ir „Subaru Impreza Future Sport Concept“. Pirmasis sieks dar sykį išryškinti XV modelio funkcionalumą ir atkreipti dėmesį į jo dizainą. Atnaujinti antdėklai ir kitos eksterjero detalės siekia akcentuoti šio modelio pravažumo galimybes. O „Impreza Future Sport Concept“ savo kėbulo linijomis akcentuos žemą svorio centrą ir sportišką prigimtį. Parodoje bus ir žemiškesnių modelių. Tiesa, juos galės įsigyti tik labai nedaug šio gamintojo gerbėjų. Pavyzdžiui, S208 modifikacija – tai tik 450 egzempliorių tiražu nuo konvejerių nuriedėsianti WRX STI versija. Arba „Subaru Outback Limited Smart Edition“ bei vos 100 vienetų seriją turėsianti „Subaru BRZ STI Sport“. Parodoje netrūks ir sportiškos dvasios – daug pergalių pasaulio ralio čempionatuose iškovojęs gamintojas dabar daugiau dėmesio skiria žiedinėms lenktynėms, todėl Tokijuje bus galima pamatyti specialią „BRZ GT3000“ versiją, kuri dalyvaus „Super GT“ serijos lenktynėse.