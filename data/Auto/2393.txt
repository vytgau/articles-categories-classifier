Į LRT RADIJĄ paskambinęs klausytojas Jonas iš Alytaus klausia, kokio amžiaus turi būti automobilis, kad būtų galima jį laikyti antikvariniu. „Girdėjau, kad po kažkurio amžiaus automobilius, kurie eksploatuojami, tvarkingi, tik seni, klasifikuoja kaip antikvarą ir duoda kitus numerius. Noriu sužinoti, kokio amžiaus turi būti automobilis, kad jį laikytų antikvaru ir būtų galima registruoti“, – teiraujasi klausytojas. Senovinės technikos klubo „Klasika“ vadybininko A. Zakrio teigimu, pagal Lietuvos teisės aktus, istorinė motorinė transporto priemonė, šiuo atveju automobilis, gali vadintis prieš 30 metų ir anksčiau pagaminta transporto priemonė, kurios modelis nebegaminamas mažiausiai 15 metų ir kuri yra originali, tinkama eksploatuoti, bet nenaudojama kasdienėms reikmėms. „Kad [automobilis] gautų statusą, pirmiausia jo savininkas turi susitarti su senovinės technikos ekspertu [dėl automobilio apžiūros]. Ekspertas nustato automobilio autentiškumą. Gali būti, kad iš kelių [automobilių yra] surinktas vienas, ir gal originalus tik kėbulas ar motoras“, – sako A. Zakrys. Senovinės technikos klubo „Klasika“ vadybininko teigimu, kai žmogus gauna pažymą, kad automobilis atitinka visus reikalavimus, jis gali kreiptis į „Regitrą“, kur bus išduoti specialūs numeriai. „Numeriai suteikia statusą, kad automobilis yra senovinis ir kad jis naudojamas tik savo malonumui, parodose ar šventėse, bet jokiu būdu ne komerciniuose renginiuose“, – kalba A. Zakrys.