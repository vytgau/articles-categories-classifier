Jei prisimintume ankstesnius „Tesla“ reklaminius šūkius, galėtume teigti, kad pagrindinis jų tikslas – įtikinti elektromobilių savininkus, jog akumuliatoriaus įkrovimas – jokių keblumų ir nepatogumų nekeliantis procesas. Štai ištrauka iš 2013-ųjų metų skelbimo: „Įkrovimo stotelės buvo kuriamos atsižvelgiant į iš miesto į miestą keliaujančių vairuotojų poreikius, taigi, „Model S“ modelio elektrinėmis transporto priemonėmis bus galima užtikrintai važiuoti net 3 valandas, tada padaryti 20–30 minučių pertrauką ir, užkandus ar išgėrus kavos, vėl sėstis prie nemokamai (!) įkrauto elektromobilio vairo.“ Ar ne fantastika? Deja, geriems laikams ateina galas. Jau greitai stabtelėję atsipūsti nebegalėsite sau leisti prarasti laiko pojūtį. Mat praėjusią savaitę „Tesla“ pranešė apie numatomą naują įkrovimo stotelės mokestį, taikytiną, jei įkrovus akumuliatorių automobilis nebus tuojau pat atjungtas nuo maitinimo šaltinio. Tiesa, girdint pažadus apie tolesnį aparatūros tobulinimą, šis mokestis turėtų galioti laikinai. „Ateities viziją siejame su tik kartą įkraunamais automobiliais – siekiame dar didesnio efektyvumo ir patogumo. Bet kol kas teks pasirūpinti, kad visiškai įkrautas automobilio akumuliatorius būtų atjungtas nuo įkroviklio. Juk degalinėje nepaliktumėte automobilio prijungto prie kolonėlės, kai bakas jau pilnas benzino“, – savo veiksmus paaiškina kompanija. Visiškai neseniai „Tesla“ vadovas Elonas Muskas perspėjo, kad imsis veiksmų kovodamas su įkrovimo stotelių programos pažeidėjais. Netrukome sužinoti, ką jis turėjo galvoje. Kai „Model S“ arba „Model X“ akumuliatoriai bus įkrauti iki galo, pradės tiksėti minutės ir už kiekvieną teks mokėti pagal konkretų kiekvienoje šalyje nustatytą tarifą. Jei automobilį spėsite atjungti praėjus penkioms minutėms po programėle gauto pranešimo, kad automobilis įkrautas, mokestis bus anuliuojamas. Įsidėmėtina, kad pažeidus naująsias „Tesla“ taisykles mokėti teks ne iš karto: mokestis bus priskaičiuojamas, kai už paslaugas atsiskaitysite kitą sykį. Mokestis bus taikomas visų „Tesla“ markės elektromobilių savininkams, nesvarbu, kada transporto priemonė įsigyta ir kiek tuščių įkrovimo stotelių yra aplinkui.