„Automobilių pramonė pasiekė didžiulį laimėjimą, suteikdama galimybę keliauti iš vienos vietos į kitą neteršiant aplinkos, – ketvirtadienį kalbėjo K. Gosnas energetikos konferencijoje Paryžiuje. – Atėjo laikas išgauti aplinkos neteršiančią energiją“. Prancūzijos-Japonijos automobilių gamintojų sąjunga, gaminanti geriausiai perkamus „Nissan Leaf“ elektromobilius, planuoja pagaminti baterija varomą automobilį Kinijos rinkai, kainuosiantį 8 tūkst. JAV dolerių ar mažiau. „Volkswagen“, mėginanti atsigauti po duomenų apie taršalus klastojimo skandalo, taip pat artimiausiais metais ketina pristatyti nebrangų elektra varomą automobilį. K. Gosno teigimu, ar bendrovių pastangas vainikuos sėkmė, labai priklauso nuo vyriausybių paskatų, padėsiančių palaikyti kol kas menką klientų susidomėjimą. Tai tik viena medalio pusė. Tarptautinė energetikos asociacija birželį apskaičiavo, kad visos pasaulio šalys kartu turėtų investuoti trilijonus dolerių į švaresnę energiją ir emisijų kontrolę, kad oro tarša būtų pažabota. Perėjimas prie mažiau aplinką teršiančio transporto kelia nerimą, nes kol kas elektromobilių gamyba yra nuostolinga. Gaminti švaresnę energiją pelningai – taip pat didžiulis iššūkis.