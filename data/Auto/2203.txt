Su praėjusių metų pavasarį pristatytu sedanu „Giulia“ legendinė Italijos automobilių markė, kurią ne vienerius metus kankino egzistencinės problemos, žengia užsibrėžtu atgimimo keliu – taikyti į populiariausius segmentus ir kiekviename iš jų pasiūlyti sportiškiausius modelius. Nenuostabu, kad azartiškam važiavimui tiesiog genetiškai alergiškos konstrukcijos transporto priemonei prireiks dar ir skambaus vardo – kodėl gi nepasirinkus visus automobilio valdymo niuansus atskleidžiančios perėjos pavadinimo? Prisimenu, „Giulia“ šią žiemą paliko gerą būtent tokio – lengvo, bet tvirto, sportiško ir puikiai valdomo – automobilio įspūdį, tad buvo labai smalsu, o kaip su nerangiu SUV? Ar galima kompaktišką krosoverį priversti važiuoti sportiškai ir džiuginti vairuotoją kiekviena akimirka prie vairo? Ar tai suderinama su miesto visureigio praktinėmis savybėmis? Ar jis bus tinkamas ilgoms kelionėms? „Giorgio“, „Giulia“, „Stelvio“ Po „Fiat Chrysler Automobiles“ (FCA) koncerno sparneliu besiglaudžianti „Alfa Romeo“ jau balansavo ant išnykimo ribos, tad atgimimui automobilių pasaulyje pasitelkiami finansiškai gerokai labiau apgalvoti sprendimai. Naujasis „Stelvio“ yra 80 procentų sedano „Giulia“ ir dar penktadalis autentikos. Automobilis sukurtas šiek tiek modifikuotos platformos „Giorgio“ pagrindu – ji panaudota gaminant sedaną „Giulia“, taip pat kuriant kitų FCA markių „Maserati“, „Dodge“, „Jeep“ modelius. Palyginus su sedanu „Giulia“, krosoveris „Stelvio“ yra 22 cm aukštesnis, priekinė tarpvėžė platesnė 5,4 cm, o galinė – 2,9 cm. Šis visureigis perėmė tuos pačius variklius ir nemenką likusią dalį technikos. Automobilio ilgis – 4687 mm, plotis – 1903 mm (be veidrodėlių), aukštis – 1648 mm, o atstumas tarp ašių – solidūs 2818 mm. Pridėkime tik 1,66 tonos svorį ir gauname akivaizdžiai sportiškų parametrų tvirtai sudėtą SUV, kuris, papildytas efektingomis aerodinaminėmis apdailos detalėmis, būtent taip ir atrodo – dinamiškas, atletiškas, ekspresyvus. Ir išvaizda nėra apgaulinga. Sėdus prie vairo „Stelvio“ nuo pirmų akimirkų gaudo vieną po kito mano komplimentus: jokio gremėzdiško elgesio posūkiuose (SUV modelio spyruoklės ilgesnės nei „Giulia“, bet standesnės), pagirtinai sureguliuota pakaba (ji standi, bet nedaužanti vidaus organų ir pakankamos eigos, kad be streso ir be didesnio garso sugertų kelio nelygumus), o vairo mechanizmui – aukščiausias balas. Mažiau patyrusiai rankai ypatingai tikslų ryšį su ratais turintis vairas gali pasirodyti net per lengvas ar per jautrus tiesiosiose, bet prie gero greitai priprantama – toks preciziškumas posūkiuose atperka ir prastą automobilio apžvalgumą: ar tu atsisėstum kaip įmanoma žemiau, ar pakeltum sėdynę tradicinei aukštesnei sėdėsenai SUV modelyje, priekiniai statramsčiai lieka problema. Dėl kupė/hečbeko formas primenančių linkių galinėje kėbulo dalyje irgi nelabai kas matyti stebint skersinį eismą atbulomis: čia gelbsti tik galinio vaizdo kamera. Švarus minimalizmas Tačiau toks kėbulo linkis nė kiek neriboja erdvės gale – automobilis palieka labai gerai išplanuoto įspūdį. Priekinis prietaisų panelis pakankamai trumpas, kad paliktų daug vietos vairuotojui ir jo kaimynui, ant galinės sėdynės vietos užtenka trims suaugusiesiems (tiek kojoms, tiek galvoms), o bagažinės talpa – 525 l. Visiškai tinkamas ilgesnėms kelionėms automobilis: kaip ir minėjau, pakaba nevarginanti, dinamikos netrūksta, negalintiems be mobiliųjų įrenginių sumontuoti du USB lizdai priekyje, ir du gale – pagirtina šiuolaikiniame pasaulyje. Saikingam ir dėl to subjektyviu vertinimu skoningam interjerui panaudotos lietimui malonios medžiagos: daug odos, minkštų plastikų, medžio, nieko griozdiško mygtukų pasaulyje, vyrauja švarus minimalizmas, o originalius akcentus dėlioja užvedimo mygtukas ant vairo, milžiniškos pavarų perjungimo mentelės po juo ir važiavimo režimų valdiklis ant centrinės konsolės. Tiesa, yra ir erzinančių netikslumų. Įsėsti ant galinės sėdynės nėra taip patogu, kaip tikėtumeisi iš SUV modelio, o puodelių laikikliai priekyje sumontuoti tokioje vietoje, kad įstačius didesnius jie užstoja kondicionieriaus valdymą bei USB jungtį... Įdomu tai, kad panašias problemas prisimenu ir „Giulia“ sedane – tikrai perkelta 80 procentų, tiek gėrybių, tiek blogų sprendimų! 0-100 km/val. – per 5,6 sek. Kaip ir minėjau, „Stelvio“ montuojami tie patys kaip ir „Giulia“ naujos kartos aliuminio lydinio keturių cilindrų dyzeliniai ir benzininiai varikliai. 2.2 litro turbodyzelinis agegatas išvysto 150, 180 arba 210 AG galią, pastaroji modifikacija leidžia krosoveriui pasiekti maksimalų 215 km/val. greitį, o iki 100 km/val. įsibėgėti net per 6,6 sekundės. „Alfa Romeo Stelvio“ su 2.0 l benzininiu varikliu išvysto 200 arba 280 AG galią ir gali pasiekti maksimalų 230 km/val. greitį, o galingiausia versija iki 100 km/val. įsibėgėja vos per 5,7 sekundės! Būtent šią versiją mes ir bandėme, tad turiu pridėjęs ranką prie pavarų svirties pripažinti – gamintojai nieko nepagražina. Aišku, tikslia įranga nematavome, tačiau „Stelvio“ dinamikos su galingiausiu benzininiu varikliu įspūdis yra gilus ir tos nepilnos šešios sekundės prabėga kaip viena. Tiesa, apetitu degalams variklis taip pat nesiskundė – per 233 kilometrų bandomųjų važiavimų mišriomis sąlygomis vidutiniškai degino 10,4 litro benzino šimtui kilometrų, kai gamintojai nurodo saldų 6,6 litro vidurkį. 6,6 litro ir įsibėgėjimas iki 100 km/val. per 5,6 sek. – ar jūs galvojate, ką ir mes? Taip, tai skamba it žaliųjų šūkiai prieš rinkimus ir porinkiminė realybė, kai 6,2 litro kadilakas yra tiesiog patogus. Todėl, skirtingai nuo „lanksčių“ politikų, žurnalistai gali būti nuoširdūs su savo skaitytojais: tą svaiginantį pagreitį norėjosi pasiekti ne kartą, tad taupyti degalus buvo išties nelengva ir mums nesisekė. Sportiškam elgesiui gerai suderinta ir automatinė aštuonių laipsnių žinomo šių agregatų gamintojo ZF greičių dėžė, pasirinkus dinaminį važiavimo režimą pavaras keičianti vos per 0,15 sek. Reikia atskirai pažymėti, kad būtent ji yra tas veiksnys, kuris švelniai elgiantis su akceleratoriumi gali padėti pasiekti mažesnes degalų sąnaudas. Automobilio charakterį puikiai atspindi ir masyvios pavarų perjungimo mentelės prie vairo – norint, galima šį darbą tiesiogine prasme perimti į savo rankas. Akceleratorių patartina spausti apgalvotai Naujajame „Stelvio“ su benzininiu varikliu naudojama pažangi „Q4“ technologijos keturių varančiųjų ratų sistema, kuri nuolatos reguliuoja į visus ratus perduodamos variklio jėgos paskirstymą. Įprastomis sąlygomis automobilis varomas galine ašimi, bet, jei sistema užfiksuoja ratų praslydimą, iki 50 proc. traukos gali būti nukreipiama į priekį. Tačiau praktikoje teko įsitikinti, kad elektroninės smegenys linkusios užtrukti, o 400 Nm sukimo momentą išvystantis variklis ant šlapio ir slidaus kelio meta „Stelvio“ taip, kad tenka jį „gaudyti“ vairu. Hmm... Vienas malonumas! „Alfa Romeo Stelvio“ pagamintas užtikrinant idealią 50:50 svorio proporciją tarp ašių, daugiausiai sveriantys automobilio komponentai išdėstyti taip, kad jie būtų kuo arčiau vidurio, o kėbulo gamyboje daug kur panaudota mažai sveriančių medžiagų – anglies pluošto varantysis velenas, aliuminio lydinio variklio blokas, pakabos ir stabdžių elementai, durys, ratai, variklio ir bagažinės dangtis – taip pat iš aliuminio. Todėl tik apie 1,6 tonos (priklausomai nuo variklio, mūsų bandytasis svėrė 1,66 t) sveriantis „Stelvio“ yra vienas lengviausių šios klasės automobilių. Ir reikia pridurti – vienas smagiausiai valdomų ir praktiškas automobilis. Belieka palinkėti šiam gamintojui sėkmės ir patikimumo srityje, nes paskutiniai du modeliai – „Giulia“ ir „Stelvio“ – išties yra galintys suteikti daug gerų akimirkų vairuotojui. Būtų gerai, kad jų niekas nedrumstų. „Alfa Romeo Stelvio“ kaina Lietuvoje prasideda nuo 36 tūkst. 990 eurų už versiją su 2.2 litro 150 AG dyzeliniu varikliu, galiniais varomais ratais ir 8 laipsnių automatine pavarų dėže. Galingiausia 280 AG versija su turbobenzininiu motoru, visais varomais ratais ir „automatu“ startuoja nuo 45 tūkst. 990 eurų, o mūsų bandyta „Launch Edition“ modifikacija – nuo 51 tūkst. 990 eurų (papildomai 1234 eurus dar teks susimokėti už metalizuotą dažymą). Tokios kainos atstovybėje Lietuvoje yra siūlomos su penkerių metų garantija be ridos apribojimų. Kas labiausiai patiko: Vairavimo malonumas, sportiškumas suderintas su praktiškumu. Kas labiausiai nepatiko: Keletas aprašytų smulkmenų salone, bet nieko ypatingo.  Papildomos pastabos: 1. Praėjusių metų pabaigoje Los Andžele buvo pristatyta ir pati galingiausia „Stelvio Quadrifoglio“ versija, kurioje sumontuotas „Ferrari“ kūrybos 2.9 litro dviejų turbinų V6 variklis, generuojantis net 503 AG. 2. „Stelvio“ svoris yra maždaug 145-185 kg mažesnis palyginus su pagrindiniais konkurentais. 3. Neseniai atliktuose „EuroNCAP“ organizacijos avarijų testuose „Stelvio“ gavo maksimalų penkių žvaigždučių įvertinimą ir surinko 97 proc. už suaugusiųjų saugumą (palyginimui, analogišką įvertinimą gavo „Volvo XC90“). Visuose „Stelvio“ automatinė avarinio stabdymo sistema įdiegta bazinėje įrangoje.