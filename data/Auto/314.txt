„Junior 1000“ – taip vadinsis ši, jaunimui skirta klasė. Joje varžytis galės vaikai nuo 11 iki 16 metų. Pagrindinis reikalavimas šios klasės dalyvių technikai – automobilis turi būti varomas priekiniais ratais, o variklio darbo tūris negali viršyti 1000 kubinių centimetrų. Kaip teigia vienas iš šios klasės atsiradimo iniciatorių, autokroso lenktynininkas Ričardas Lepšys, techniniai reikalavimai parengti didžiausią dėmesį skiriant jaunojo vairuotojo saugumui – bus privalomi sertifikuoti saugos lankai ir pilna saugumo ekipuotė. Užpildė spragą „Idėja įkurti jaunimo klasę kilo iš asmeninės patirties, kai mano sūnus, nuo 6-ių metų važiavęs „Mini buggy“ klasėje ir sulaukęs 10-ies metų, turėjo šią klasę palikti ir likti tik autokroso žiūrovu, o ne dalyviu. Kita klasė, kurioje gali važiuoti jauni sportininkai, prasideda tik nuo 16 metų. Taigi, tas tarpas tarp 10 iki 16 metų pasirodė labai ilgas būti tik žiūrovu. Per tokią ilgą pertrauką vaikas užmiršta ne tik susiformavusius vairavimo įgūdžius, bet gali prarasti ir patį norą dalyvauti šiame sporte. Todėl siekdamas, kad ne tik mano vaikas, bet ir visi kiti vaikai, ypač tie, kurie po „Mini Buggy“ klasės „išeina į atsargą“, galėtų toliau dalyvauti autokrose, populiarinti šią sporto šaką ir būti šio sporto dalimi, siekiau naujos autokroso klasės įkūrimo esamam tarpui – amžiaus grupei nuo 11 iki 16 metų užpildyti. Šią idėją palaikė ir prie jos įgyvendinimo prisidėjo Zenonas Sinkevičius. Išgirdęs mano idėjas ir argumentus dėl minėtos klasės reikalingumo, Z. Sinkevičius pateikė šios jaunimo klasės įgyvendinimo projektą Lietuvos automobilių sporto federacijos kroso komitetui“, – idėjos užuomazgas apibūdino R.Lepšys. Kroso komitetas šią idėją palaikė, parengė techninius reikalavimus, papildomus nuostatus ir „Junior 1000“ klasę įtraukė į autokroso ir ralio kroso varžybų kalendoriaus etapus. Kaip teigė R. Lepšys, buvo siekiama, kad „Junior 1000“ klasė finansiniu atžvilgiu būtų prieinama daugumai ir pagrindiniais prioritetais taptų minimalios investicijos, saugumas ir automobilių lygybė. „Junior 1000“ klasės techniniuose reikalavimuose numatyta daug apribojimų dėl automobilio perdarymo – automobilyje turi būti išsaugotas originalus kėbulas ir bet koks kėbulo perdirbimas, stiprinimas papildomomis pridėtinėmis detalėmis, tobulinimas yra draudžiamas. Turi būti išlaikomi gamykliniai parametrai. Kadangi automobiliai negali būti perdirbami, tai ir investicijos yra mažesnės. Su tėčio ir dėdžių pagalba automobilį galima paruošti iki 4000 Eur. Žinoma, visada galima investuoti ir daugiau. Didžiausias dėmesys ir investicija – į saugumą: FIA homologuotas kombinezonas, šalmas, pirštinės, pošalmis, batai, kaklo apsauga ir „HANS“ antpečiai“, – vardijo R.Lepšys.  Dviguba nauda – ateities perspektyvos ir taškai komandai Šios klasės atsiradimo idėjininkas užsiminė, kad kiekvienas automobilių sporto klubas, dalyvaujantis Lietuvos čempionate, turėtų būti suinteresuotas šiai klasei deleguoti po vieną ar kelis jaunuosius sportininkus, kadangi tai ne tik puikus įrankis ugdyti jaunąją kartą, bet ir gera galimybė klubams susikrauti didesnį taškų kraitį komandinėje sezono įskaitoje. „Junior“ klasės dalyviai rinks taškus savo komandai. „Junior 1000“- tai perspektyvi jaunoji karta, kuri atjaunins šį sportą, populiarins jį tarp bendraamžių, vaikai kalbės apie tai mokykloje, būreliuose, kieme su draugais, pakvies į varžybas, o taip tik daugės žiūrovų ir besidominčių šiuo sportu. Svarbi yra ir šios sporto šakos nauda kasdieniniame gyvenime, nes šie jaunuoliai įgytas žinias ateityje galės pritaikyti kasdieninėse vairavimo situacijose: manevravimas, vairavimas slidžiu keliu, automobilio parkavimas, stabdymo kelias, teisinga padėtis prie vairo ir daugelis kitų įgūdžių ne tik malonumui, bet saugumui ir kultūrai. Tikimės, kad užauginsime kultūringą ir saugią kartą“, – pasakojo R.Lepšys. Kadangi „Junior 1000“ yra oficiali Lietuvos automobilių kroso ir ralio kroso čempionato klasė, startinis mokestis kiekvienam etapui gali siekti iki 80 eurų. Idėjos autorius R. Lepšys pasidžiaugė, kad šiemet „Junior 1000“ klasėje startuos jau 6 dalyviai. Taip pat yra ir daugiau susidomėjusių šia klase vaikų, kuriems iki tinkamo amžiaus ribos dar teks palaukti kitų metų, tačiau komandų garažuose jau verda jų būsimų automobilių konstravimo darbai.