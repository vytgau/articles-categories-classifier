Laimėjimas nekėlė abejonių R. Čapkauskas dar sezono pradžioje prisipažino, kad jo automobilis „arklių“ skaičiumi gerokai atsilieka nuo „Fast Lap“ senbuvių. „Ne vien „arkliai“ lemia rezultatą. Man patinka kovoti su kur kas galingesnę techniką vairuojančiais varžovais. Jaučiu malonumą, o jie turbūt gauna puikių pamokų - kaip rinktis trajektorijas, kaip rasti erdvę lenkimui, kokią numatyti taktiką. Tikrai nebėra jokio reikalo kažkam kažką įrodinėti – aš lenktyniauju savo malonumui. Ir manau, kad galiu būti pavyzdys galingus automobilius turintiems vyrukams. Keistoka žiūrėti į kai kuriuos, kurie tiesiojoje praskrieja lyg pro stovintį, bet posūkyje išlekia į pievas ir praranda visas pozicijas. Bandau jaunajai kartai aiškinti, jog galingą automobilį reikia išmokti valdyti, kad išnaudotum jo potencialą. Gal ne papildomų keliasdešimties „arklių“ reikia, o kelių komplektų padangų ir daugiau laiko treniruotėse, kad pajustum, ką gali tavo technika", - po antro Lietuvos žiedinių lenktynių čempionato etapo pasakojo 40-metis sportininkas. Startuoti iš pirmos vietos ir nugalėti - rodos, nesudėtinga užduotis. Tiesa, kvalifikacijoje R. Čapkausko rezultatas buvo trečias, tačiau pirmame finale jis greitai tapo lyderiu ir nugalėjo. Antrame važiavime pirmasis dešimtukas startuoja atvirkštine tvarka: bet ir čia meistriškumas paėmė viršų - R. Čapkausko automobilis finišo liniją kirto pirmas. „Turėjau techninių problemų. Blokiruotės bėdos neleido išnaudoti viso potencialo, posūkiuose automobilį reikėjo „gaudyti“, tačiau laimėti buvo labai smagu. Aukščiausio lygio renginys – tikrai noriu padėkoti organizatoriams: žiedinės lenktynės akivaizdžiai atsigauna ir pritraukia vis daugiau dalyvių bei žiūrovų. Žinant augantį lygį, aštrėjančią konkurenciją ir vis didėjančią žiūrovų auditoriją, paprasčiau yra ir bendrauti su rėmėjais. Mano ilgamečiai partneriai - „Bauer“, „Alburnus ir partneriai“, „GF lizingas“, „Bags&More” – mato augantį žiedinių lenktynių potencialą ir su malonumu tęsia bendrus projektus. Manau, kad ši automobilių sporto šaka ilgam išsiveržė į lyderius“. Treneris išbandė techniką ir trasą Vienas garsiausių ir geriausių Lietuvos automobilių sporto trenerių Jonas Dereškevičius Estijoje irgi pabuvo lenktynininku. „Penktadienį Ramūnas mane įkalbėjo avantiūrai. Turbūt po 40 metų pertraukos aš vėl sėdau prie vairo ir beveik lenktyniniu režimu įveikiau keletą ratų. Trasoje buvo daug varžovų, tad reikėjo ir klaidų nedaryti, ir į veidrodėlius dairytis, ir tempą gerą demonstruoti. Nors turbūt mano rezultatas buvo labai prastas“, - tradiciškai geros nuotaikos nestokojo treneris. „Šis BMW - tai visai kito lygio technika nei mano prieš kelis dešimtmečius lenktynėse vairuotas "Žiguliukas". Tačiau emocijų buvo per akis. Supratau, kad ir pats darau klaidų, kad nepažįstu technikos. Bet pojūčiai trasoje buvo nepakartojami". Tiesa, treneris prisipažino, kad automobilių sporto veteranų "dream team", pavyzdžiui, „ENEOS 1006 km lenktynėms", jis neketina burti: pasak J. Dereškevičiaus, jam kur kas smagiau dalytis patirtimi ir stebėti auklėtinių progresą. Beje, žiedinės lenktynės, automobilių sporto senbuvio nuomone, eina labai teisinga kryptimi. Profesionalesni tampa mechanikai, vis aukštesnis technikos paruošimo lygis, o patys lenktynininkai yra motyvuoti ir daug dirba, kad pasiektų vis geresnius rezultatus. „Manau, kad žiedinės lenktynės juda labai gera kryptimi. Tai džiugina ir teikia vilčių, kad ši automobilių sporto sritis tikrai išlipo iš duobės ir užtikrintai žengia pirmyn", - pasakoja J. Dereškevičius. Laukia lenktynės Palangoje Trečias automobilių žiedinių lenktynių čempionato etapas liepos pabaigoje vyks Poznanėje. Iki to laiko R. Čapkauskas sieks iškovoti dar vieną titulą – jis dalyvaus „ENEOS 1006 km“ lenktynėse Palangoje. „Aquila CR1 Racing“ automobiliu ketina startuoti R. Čapkauskas, Deividas Jocius, Andrius Jasionauskas ir Saulius Girdauskas. Galima sakyti - savotiška Lietuvos automobilių sporto „svajonių komanda“.