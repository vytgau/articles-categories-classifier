„Dėkoju jums už palaikymą, kurį jaučiu ir Dakaro ralio metu. Džiaugiuosi galėdamas parodyti naują mūsų komandos bolidą, kuris netrukus iškeliaus į Pietų Ameriką. Tikiu, kad juo galime vytis geriausius“, – ketvirtadienį sakė B. Vanagas. Lenktynininkas naujuoju „Toyota Hilux” apsuko simbolinį ratą aplink Rotušės aikštę. Bolidą ir jo ekipažą palaimino Lietuvos kariuomenės vyr. kapelionas pulkininkas leitenantas Rimas Venckus. Į bolido pristatymą atvyko ir B. Vanago šturmanas Dakare lenkas Sebastianas Rozwadowskis. Kaip ir kiekvienais metais garbingiausią vietą automobilyje užėmė pagrindinis Lietuvos simbolis Vytis. „Tai bus antrasis Dakaras su Benediktu. Jis profesionalus lenktynininkas, savo darbui atsiduodantis šimtu procentu, todėl sieksime dar geresnių rezultatų“, – sakė Lenkijos ralio čempionas S. Rozwadowskis.  „General Financing team Pitlane“ komandai priklauso geriausias Lietuvos ir Baltijos valstybių rezultatas Dakaro ralio istorijoje. Tai – 2015 m. iškovota pergalė privačių komandų įskaitoje ir 24-oji vieta bendroje Dakaro ralio įskaitoje. „Pasaulis nestovi vietoje, todėl siekdami rezultatų ir mes privalome žengti koja kojon su pažanga“, – sakė B. Vanagas, Dakaro ralyje važiuosiantis penktą kartą. Pasak jo, atsižvelgiant į sparčiai tobulėjančias automobilių technologijas ir Dakaro lenktynininkų pažangių sprendimų pasirinkimą, naujas tobulesnis bolidas buvo būtinas. „Toyota Hilux“ bolido esminiai patobulinimai – keliasdešimt papildomų arklio galių, nepriklausoma visų ratų pakaba ir vien iš anglies pluošto pagamintas kėbulas. „Naujas automobilis turi galingesnį variklį, nepriklausomą ratų pakabą ir yra technologiškesnis. Jis turi didesnes aptarnavimo galimybes trasoje. Jeigu važiuojant lūžtų pusašis, tai mes jį pakeistume dabar ne per 40 min., o per septynias. Jeigu nutrūksta stabdžių šlangelis, mes galėsime važiuoti toliau – tik jau ne su keturiais stabdančiais ratais, o dviem, bet mums nereikės gaišti laiko remontui. Visais kitais atvejais rezultatą lemia geras visos komandos pasiruošimas, puikaus ekipažo darbas. Tai yra sėkmės formulė“, – pasakojo B. Vanagas. Lenktynininkas pabrėžė, kad nors automobilis bus galingesnis nei pernai, jis neketina lėkti Pietų Amerikos trasomis kaip akis išdegęs. Svarbiausia – išvengti didelių klaidų. „Esu sau davęs pažadą nešnekėti apie tikslus, bet „Top 15“ turbūt būtų geriausia, kas galėtų mums nutikti. Su sąlyga, kad mes nepadarysime didelių klaidų. Nepadaryti klaidų Dakare yra beveik neįmanoma. Nepadaryti didelių – toks yra mūsų tikslas“, – po automobilio pristatymo sakė B. Vanagas. „Mes turėjome sunkius metus tam, kad suorganizuotume naujo tipo techniką. Mes jau ją turime pas save kieme. Tai tikrai konkurencingesnis automobilis negu turėjome prieš tai. Pasaulis, žinoma, per tą laiką stipriai pabėgo į priekį, bet nežiūrint į tai, manau, kad mes šiek tiek jį vejamės, – kalbėjo lenktynininkas. – Mūsų lūkesčiai yra padaryti viską, ką mes galime. Toks mūsų moto. Esame nusiteikę ne spausti akceleratorių iki galo, bet padaryti kaip galima mažiau klaidų. Šį sezoną laimėjome nemažai lenktynių ne dėl to, kad buvome greičiausi, bet dėl to, kad iš visų dalyvių darėme mažiausiai klaidų, todėl taip pat padaryti norėtume ir Dakare“. Šiais metais B. Vanagas naująjį automobilį gavo tik antroje rudenio pusėje, o jau lapkričio pabaigoje jis bus išvežtas į Prancūziją, iš kur technika bus plukdoma į Pietų Ameriką. „Labiausiai neramina automobilio paruošimo lygis. Turėjome gauti visiškai naują automobilį, bet gavome jį dėvėtą. Dabar tikriname jo situaciją. Nusamdėme daugiau inžinierių, kurie papildomai turės sukalibruoti tam tikrus niuansus. Penktadienį turėsime testų dieną ir po jos žinosime daugiau“, – sakė B. Vanagas. Automobilis lapkričio 21 dieną bus išsiųstas į Prancūziją. B. Vanago automobilis bus vienas iš trijų, kurie bus eksponuojami lapkričio 23 dieną Paryžiuje (Prancūzija) vyksiančios spaudos konferencijos metu. Internete transliuoto renginio, kurį vedė žurnalistas Edmundas Jakilaitis, pradžioje aikštėje pasirodė aplink pasaulį „Toyota Corolla” 50-mečio proga keliaujantis Vitoldas Milius. Karšta arbata nemokamai vaišino Lietuvos šaulių sąjungos Karaliaus Mindaugo šaulių 10-osios rinktinės šauliai, tarp kurių buvo ir žinomas hiphopo atlikėjas Gabrielius Liaudanskas-Svaras. 2017 metų Dakaro ralis vyks sausio 2-14 dienomis Argentinos, Bolivijos ir Paragvajaus teritorijose. Paragvajų ralis aplankys pirmą kartą. „Šių metų trasoje yra du svarbūs aspektai – Paragvajus, kur didelis karštis ir drėgmė, bei Bolivija, kurioje praleisime penkias paras. Bolivija yra aukštai, 3,5-5 km virš jūros lygio, todėl tai bus didelis išbandymas ne tik žmonėms, bet ir technikai. Manau, kad visų tikslus gerokai koreguos lenktynės aukštikalnėse“, – pridūrė B. Vanagas. Penktadienį savo bolidą ir komandos planus atskleis ir Antanas Juknevičius. Dakaro ralyje taip pat važiuos Vaidoto Žalos ir Sauliaus Jurgelėno ekipažas. 