Svaidosi ietimis „Straipsnyje aprašytą tariamą tyrimą inicijavę Lietuvos motociklų sporto federacijos (LMSF) žiedo komisijos nariai priklauso klubui „Navas Racing Club“ arba jį aktyviai palaiko“, – mano „Coffee Racers“ prezidentas Adomas Dautartas, kuris taip pat yra LMSF žiedo komisijos ir LMSF tarybos narys. Jis dalyvavo prieš dvi savaites vykusiame „Navas Racing Club“ renginyje Kačerginės „Nemuno žiede“, kur užfiksavo taisyklių pažeidimų, sukėlusių pavojų renginio dalyviams. Apie užfiksuotus pažeidimus A. Dautartas raštu informavo renginio organizatorius, kitus LMSF žiedo komisijos narius ir federacijos prezidentą. „Navas Racing Club“ pranešimas, matyt, yra atsakas į jiems pateiktas pastabas. Pranešime yra daug klaidinančios ir tiesos neatitinkančios informacijos. Matyti, kad kai kurie pastebėjimai yra tik spėjimai, nes patys komentavę asmenys trasoje nebuvo ir tikrosios situacijos nematė. Pavyzdžiui, viename komentare teigiama, kad po kritimo „iš trasos motociklininkas spėjo pasitraukti ir nueiti, motociklas guli važiuojamoje dalyje tikrai bent pusę minutės“. Pačių teisėjų teigimu, vairuotojas kelkraštyje atsidūrė iškarto po kritimo, o motociklas nuslydo atgal į važiuojamąją dalį. Pranešime taip pat teigiama, kad nebuvo kontroliuojamas išvažiavimas į trasą. Tai taip pat galime paneigti, nes išvažiavimas į trasą kontroliuojamas dvejose vietose – prie vartų budi „Coffee Racers“ klubo atstovas, o išvažiavimą iš „pit lane“ zonos į trasą kontroliuoja teisėjas“, – teigia A. Dautartas. Teisėjai sureagavo tinkamai Teisėjų, kurie, beje, dalyvauja ir to paties „Navas Racing Club“ renginiuose, atstovė Vaiva Šlėderienė išsiaiškino situaciją su liepos 8 dienos renginio nacionaliniame žiede metu dirbusiais kolegomis ir pakomentavo apie trasos 12 poste įvykusi incidentą. „Šiame poste dirbo patyręs motociklų sporto teisėjas, kuris puikiai matė pirmąjį kritimą ir į situaciją reagavo nedelsiant. Iš karto po kritimo vyr. teisėjas nurodė stabdyti važiavimus, kai tuo metu į gulintį motociklą atsitrenkė kitas iš galo važiuojantis dalyvis. Prieš tai platintame pranešime nurodoma, kad po pirmojo kritimo vėliavos pasirodė praėjus pusei minutės. Tai visiškai neatitinka realybės. Renginyje dirbę teisėjai yra kompetentingi ir puikiai žino, kad šioje trasos vietoje yra ribotas matomumas, tad įvykus kritimui kyla susidūrimo pavojus. Antro motociklo kritimas įvyko praėjus 5-6 sekundėms po pirmojo, kaip tik tuo metu, kai buvo pradėtos rodyti raudonos vėliavos. Svarbu suprasti, kad tinkamas situacijos įvertinimas ir sprendimo priėmimas net ir labai patyrusiems teisėjams užtrunka bent kelias sekundes“, – teigia V. Šlėderienė. Pasak jos, kai yra duodamas šis signalas važiavimų metu visi motociklai privalo nedelsiant sumažinti greitį ir lėtai važiuoti į „pit lane“, lenkti yra draudžiama ir visi vairuotojai turi prisiminti, kad trasa gali būti nepravažiuojama dėl avarijos arba dėl oro sąlygų yra neįmanoma važiuoti trasa lenktyniniu greičiu. Nenusileidžia kokybe Daugkartinis Lietuvos čempionas Šarūnas Pladas, kuris irgi dalyvauja kai kuriuose „Coffee Racers“ renginiuose, situaciją taip pat komentuoja: „Daug metu dalyvauju Lietuvos ir Baltijos šalių motociklų žiedinių lenktynių čempionatuose. Teko dalyvauti ir paties aukščiausio lygio varžybose – Pasaulio „Superbike“ čempionate, tad esu gerai susipažinęs su renginių organizavimu ir teisėjų darbu. Žinau, kad „Coffee Racers“ ir kitų organizatorių renginiuose dirba ne tik tie patys teisėjai, bet ir greitosios pagalbos ekipažai. Deja, nežiūrint į visas pastangas, net aukščiausio lygio varžybose kritimų pasitaiko. Teko ne vieną kartą pačiam dalyvauti „Coffee Racers“ organizuojamuose renginiuose ir galiu drąsiai pasakyti, kad saugumo atžvilgiu jie nė kiek nenusileidžia kitiems aukšto lygio renginiams“. Dalyviai kokybę patvirtina Renginyje dalyvavęs Marijus Aukštikalnis sako, kad saugumas buvo užtikrintas. „Buvo išsamus instruktažas prieš važiavimus, taigi buvo aišku, kaip elgtis trasoje, ką daryti pamačius vienos ar kitos spalvos vėliavas, kaip saugiai pasitraukti iš trasos. Organizatoriai net paaiškino, koks turi būti mano motociklo padangų slėgis, kad trasoje būtų optimalus sukibimas. Krito keletas motociklininkų, bet teisėjai operatyviai dirbo, visi dalyviai elgėsi kaip ir buvo paaiškinta elgtis tokiose situacijose. Aišku, teko laukti kol organizatoriai valė trasą po tokių kritimų, o laukti nesinorėjo, norėjosi važiuoti. Bet tai buvo būtina saugiam tolesniam važiavimui. „Coffee Racers“ renginiuose esu buvęs ne kartą, visada patikdavo stebėti lenktynes, o šį sykį asmeniškai važiavau trasoje. Gera patirtis, kuri pravers ir keliuose“, – sako motociklininkas. Kokybė auga Pasak „Coffee Racers“, pranešime žiniasklaidai taip pat pateikiama klaidinanti informacija apie varžybų organizavimo tvarką. „Sporto klubo Coffee Racers organizuojama varžybų serija „Baltic Rookie Cup“ yra skirta ne tik Lietuvos, bet ir kitų šalių motociklų sporto entuziastams. Išvertus į lietuvių kalbą pavadinimas reiškia „Baltijos šalių pradedančiųjų čempionatas“. Pavadinimas leidžia suprasti, kad čempionatas skirtas pradedantiesiems, o ne profesionaliems sportininkams, tad jo lyginti su Lietuvos čempionatu negalima. Ilgą laiką šiame čempionate apskritai nebuvo leidžiama dalyvauti sportinių („superbike“, „supersport“, „superstock“ bei „rookie“) licencijų turėtojams ir tik šiais metais pakilus čempionato lygiui buvo leista važiuoti „rookie“ klasės dalyviams. „Coffee Racers“ šiuo metu organizuojamos varžybos nėra Lietuvos čempionato dalis ir neprivalo būti derinamos su Lietuvos motociklų sporto federacija. Tai dar 2013 metais išaiškino Lietuvos kūno kultūros ir sporto departamentas“, – atsako „Coffee Racers“ prezidentas į išreikštą pastabą, neva renginys nesankcionuotas ir nesuderintas su LMSF. Kaltinimai LMSF – taip pat neteisingi Tuo tarpu LMSF prezidentas Robertas Benediktavičius pažymi, kad ketvirtadienį platintas pranešimas neatspindi oficialios Lietuvos motociklų sporto federacijos pozicijos. „Gaila, kad nukentėjo sportininkai. Visuose motociklininkų renginiuose turi būti užtikrintas saugumas ir organizatorius prisiima atsakomybę. Saugumas labai priklauso ir nuo teisėjų darbo. Man mesti kaltinimai dėl neva slaptų susitarimų su klubo „Coffee Racers“ atstovais yra visiškas pramanas. Ne vieną kartą viešai minėjau, kad bendrauju su daugeliu sportininkų ir organizatorių. Ne išimtis ir klubas „Coffee Racers“, kurie pareiškė norą tapti LMSF nariais nuo spalio 1 dienos. Noriu, kad federacijoje būtų kuo daugiau narių sprendžiančių motociklizmo problemas ir nė vienas klubas nedominuotų priimant vienokius ar kitokius sprendimus“, – teigia LMSF prezidentas. Užtikrina deramą saugumą „Noriu darsyk pabrėžti, kad, nežiūrint į visas visų pastangas, visiškai eliminuoti kritimų trasoje neįmanoma. Tai yra šio sporto dalis“, – pažymi A. Dautartas. Pasak jo, „Coffee Racers“ siekia užtikrinti maksimalų renginio dalyvių saugumą. „Pirmiausia, visų renginių metu visi dalyviai privalo išklausyti saugumo instruktažą. Antra, trasoje dirba profesionalūs teisėjai. Jie saugumą užtikrina ir „Navas Racing Club“ organizuojamų renginių metu, o jų kiekis trasoje abiem atvejais yra toks pat. Tie patys teisėjai dirba ir daugelyje kitų motociklų ir automobilių sporto renginių. Trečia, renginiuose budi greitosios pagalbos ekipažas. Didelių „Coffee Racers“ organizuojamų renginių metu budi du ekipažai. Beje, 2016 metais „Navas Racing Club“ vykdė renginius, kurių metu apskritai nebudėjo greitosios pagalbos specialistai, nors tai buvo numatyta jų pačių taisyklėse. Taigi šių renginių metu nukentėjusiems dalyviams nebuvo suteikta skubi medicininė pagalba“, – sako A. Dautartas.