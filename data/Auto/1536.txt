Naujų užregistruotų automobilių skaičius praėjusį mėnesį, palyginti su tuo pat mėnesiu pernai, sumažėjo 12,2 proc. iki 158,192 tūkst. vienetų. Pasak SMMT, smukimą, be kita ko, lėmė silpstantis vartotojų pasitikėjimas ir neapibrėžtumas dėl vyriausybės oro kokybės planų. „Silpstantis verslo ir vartotojų pasitikėjimas neabejotinai daro neigiamą poveikį paklausai naujų automobilių rinkoje, tačiau jį dar padidina sumaištis dėl vyriausybės politikos dėl dyzelinių automobilių“, – pareiškė SMMT vadovas Mike'as Hawesas. „Vartotojus būtina skubiai patikinti, kad parduodamiems naujausiems dyzeliniams automobiliams, kurie išmeta nedidelius teršalų kiekius, Jungtinėje Karalystėje nebus taikoma jokių draudimų, mokesčių ar kitų apribojimų“, – pridūrė jis. Pagal 2017 metų balandį įsigaliojusį Didžiosios Britanijos apmokestinimo taisyklių pakeitimą visiems naujiems automobiliams, išskyrus tuos, kurie visiškai neišmeta anglies dioksido, dabar taikomas metinis fiksuoto dydžio mokestis.