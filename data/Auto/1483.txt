„Ankstyvą rytą dėliodami trasos kontūrus juokavome, jog štai jau trečias sezonas ir mus nustebinti bus beveik nebeįmanoma. Žodis „beveik“ buvo lemtingas“, – juokiasi varžybų organizatorius Andrius Gelžinis. „Tiesa, reikia pasidžiaugti, jog dvi staigmenos neatitiko tipinio anekdoto: viena buvo puiki, kita nelabai, tačiau baigėsi geruoju – kalbu apie dar kartą sumuštą dalyvių skaičių ir faktiškai pirmąją rimtesnę avariją mūsų organizuojamų varžybų metu“,– tęsia A. Gelžinis. Prie starto linijos sekmadienį stojo 211 dalyvių – tai penkiais daugiau nei kada nors anksčiau ir tuo pačiu šis skaičius pretenduoja į Lietuvos rekordus automobilių sporto varžybose. Toks masiškumas byloja, jog lietuviai jau pailsėjo po neseniai pasibaigusio vasaros varžybų sezono ir yra pasiruošę mėgautis žiemos privalumais. Antrąja dienos staigmena, kaip jau minėjo Andrius, virto Ramūnas Brazaitis ir jo BMW atliktas trasos pylimų tvirtumo testas. Visą sekmadienį „Nemuno žiedas“ galėjo pasigirti nepastoviu oru – tai lyja, tai saulė pro debesies kampą šviečia. Būtent tokia situacija užklupo ir Ramūną – į trasą išriedėjęs su pirmais lietaus lašais, sportininkas neįvertino staigaus sukibimo su danga pokyčio ir greitoje sekcijoje nesuvaldė savo BMW – šis netruko nulėkti nuo trasos asfalto ir taškydamas juodžemio klodus atsiremti į trasos pylimą. Vairuotojas nesusižeidė, trasos personalui kliuvo paplušėti iškasant nelaimėlį iš žemės spąstų, o savo ruoštu varžybų organizatoriai „Tėvas Racing“ Ramūną apdovanojo varžybų rėmėjo „Plaunu Pats“ dovanų kuponais – jų jaunuoliui tikrai prireiks.  „Jeigu atvirai, net patys šiek tiek išsigandome radijo ryšiu išgirdę apie pirmąją avariją – matyt, atpratome per metus laiko, tačiau tai automobilių sporte yra normali praktika. Trasoje budi greitosios medicinos pagalbos bei ugniagesių gelbėtojų ekipažai, pastarieji yra ginkluoti automobilių karpymo įranga, tad gali akimirksniu suteikti reikiamą pagalbą. Ramūnui tokios šįkart neprireikė ir mes dėl to vienareikšmiškai džiaugiamės, tačiau tuo pačiu ir džiaugiamės, jog į tokias situacijas dalyviai patenka mūsų varžybose, o ne bendro naudojimo keliuose – ten ir pagalbos ilgiau tektų laukti ir mažai kas ant galvos dėvi šalmą, kuris automatiškai situaciją padaro saugesne“, – pasakoja vienas iš varžybų organizatorių Jonas Šiaudikis. Sekmadienį įvykusios varžybos pradėjo šešių etapų maratoną, kuris „Nemuno žiede“ vyks visą šaltąjį sezoną. Antrasis startas – jau gruodžio 3-ąją.