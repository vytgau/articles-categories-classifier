Erdvios patalpos Ukmergės gatvėje neperkrautos smulkiomis detalėmis, o subtiliai integruoti plika akimi nepastebimi technologiniai sprendimai susipynę su skandinavams būdinga šviesa, švara ir jaukumu. „Volvo“ pasistengė centro lankytojams priminti, kad tai švedų gamintojo prekės ženklas, todėl jų namuose viskas turi kvepėti šalies paveldu – pradedant autentišku interjeru ir baigiant tokiomis detalėmis kaip klientams skirtos rankų darbo krištolinės stiklinės, kurias pagamino geriausia Švedijos stiklo dizaino bendrovė „Orrefors“. Į salono atnaujinimą, kuris apėmė ne tik statybos darbus, bet ir novatoriškus technologinius sprendimus, švedų gamintojo automobiliais prekiaujanti „Sostenos“ grupė investavo daugiau nei 1 mln. eurų, o Lietuva tapo pirmąja Baltijos šalimi, kurioje įkurtas tokio lygio „Volvo“ automobilių centras, t. y. salonas ir servisas viename. Pranešime pažymima, jog įgyvendinant naujojo automobilių centro koncepciją, laikytasi aukščiausių tarptautinių „Volvo“ reikalavimų bei standartų ir remtasi moderniausia šio Švedijos automobilių gamintojo strategija.  „Jau beveik 25 metus esame švedų gamintojo „Volvo“ atstovai Lietuvoje, tad kaskart perimdami jų patirtį, dar labiau priartėjame prie kiekvienam verslui svarbiausio subjekto – kliento, – sako „Sostena“ prezidentas Donetas Karčiauskas. – Įrenginėdami naująjį centrą siekėme sukurti harmoningą aplinką, kurioje būtų gera, patogu ir jauku susitikti, o automobilio remontas netaptų dar vienu galvos skausmu.“ Labiau nei moderniai įrengtos patalpos, ko gero, klientus džiugins neseniai tarptautiniu lygiu pristatytos dvi naujos „Volvo“ aptarnavimo programos – VPS (angl. „Volvo“ Personal Service – „Volvo“ asmeninis aptarnavimas) ir VRE (angl. Volvo Retail Experience – „Volvo“ salono patirtis). O Lietuva yra pirmoji šalis iš Baltijos valstybių, kurioje imtasi įgyvendinti šias naujoves. VPS programa užtikrinama, kad į servisą savo automobilį pristačiusiam klientui būtų suteiktos asmeninio patarnautojo paslaugos. Už konkretaus automobilio priežiūrą bus atsakingas vienas meistras, kuris tiesiogiai rūpinsis paliktu automobiliu. Kaip tikinama, tokia naujovė leis sutaupyti daug brangaus laiko ir padidins skaidrumą bei pasitikėjimą tarp kliento ir serviso. Iš esmės su automobilio remontu tiesiogiai dirbs du mechanikai, todėl darbas ir aptarnavimo procesas taps gerokai efektyvesnis. VRE koncepcija siūlo skandinaviškai jaukią „Volvo“ automobilių salono aplinką, kurioje pirkėjas didelėje, svetingoje ir atpalaiduojančioje erdvėje galės žvilgtelėti, kas vyksta šių namų „virtuvėje“. Suprojektavus atviras, vientisas ir permatomas erdves, klientas galės matyti viską, kas vyksta automobilių dirbtuvėse tuo metu, kai jo automobilis remontuojamas. „Siekėme sumažinti atotrūkį tarp realios paslaugos ir komunikacijos su klientu, o tai nemenkas iššūkis, – sako „Volvo“ vykdomasis direktorius Algirdas Binkevičius.. – Sukūrėme galimybę klientui vienu metu matyti ir salono, ir remonto dirbtuvių erdves, o tai tikrų tikriausias abipusio pasitikėjimo ženklas.“ „Volvo“ atstovai išdavė, kad tokio lygio centrų Lietuvoje bus ir daugiau. Jau dabar planuojama atnaujinti Kauno, Klaipėdos ir Šiaulių „Volvo“ buveines. O ir automobilių gamintojai nesėdi vietoje – jau kovo mėnesį Lietuvą pasieks naujasis padidinto pravažumo universalas „V90 Cross Country“, vasarą ruošiamasi pristatyti dar modernesnę naują „XC60“ versiją ir galiausiai ateinančių metų pabaigoje išvysime naujutėlaitį „XC40“.