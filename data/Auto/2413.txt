„Nesistebiu, kad daugiausia ne vien žiūrovų dėmesio gauna pirmi kirtę finišo liniją ir nedaug atsilikę nuo nugalėtojų, – sako pagrindinis maratoninių lenktynių organizatorius, buvęs lenktynininkas Darius Jonušis. – Tačiau argi mažiau pagarbos vertos nedideliu biudžetu disponuojančios komandos, kurių bolidai savo galia dukart ar net daugiau nusileidžia ugnimi spjaudantiems monstrams?“ Pasak D. Jonušio, kova klasėse ne tik jam vienam kelia ne menkesnę intrigą, nei pagrindinių pretendentų į prizininkų šešetą tarpusavio varžytuvės. Juk būtent skirstymas į klases atspindi tikrąją komandų parengtį ir galimybes, o kas jas geriau išnaudoja lygiaverčių varžovų tarpusavio kovoje, vertas ne mažesnės pagarbos, nei lenktynių laimėtojas. Šiemet 1000 km lenktynėse dalyvavo 41 komanda, kurios varžėsi septyniose klasėse. Daugiausia lenktynininkų (10) kovojo A3000+ ir GT (9) klasėse, kuriose sportininkai vairuoja automobilius su galingiausiais varikliais. Pirmojoje pergalę šventė trečioji absoliučios įskaitos prizininkė „Mojo Lounge by JR Motorsport“ komanda, kurios sportininkai belgas Wardas Sluysas, amerikietis Danielis Colembie'is ir olandas Basas Schoutenas vairavo „BMW E46 GTR“. A3000+ klasės nugalėtojai 5 ratais pranoko jiems atkakliai besipriešinusius „Nero-GSR Racing Team“ („Volkswagen Golf GTI TCR“) ir „Igorio lankų“ sportininkus, vairavusius „Seat Leon“. Absoliutūs šiemetinių lenktynių nugalėtojai „Skuba Dream“ komanda – Jonas ir Ignas Gelžiniai bei Egidijus Valeiša, – vairavę „Porsche 911 GT3 CUP 997“ automobilį, džiaugėsi pergale ir GT klasėje, kurioje jie pranoko dar vieną „Skubos“ komandą – „Skuba Racing Team“ ir trečioje vietoje likusią „Rotoma Racing“ su „BMW M3“.  Bene atkakliausia, retsykiais tiesiog kvapą gniaužianti kova vyko A3000 klasėje, kurioje nuo pat starto aršiai susikovė lietuviškajame maratone didelę patirtį sukaupusi „Autoverslas-Rolfo Ego Racing Team“ ir kita pagarbos verta varžovė – „Alfa Romeo“ klubas. Pirmajai šiemetinės lenktynės Palangoje buvo jau keturioliktosios, o ekipa savo gretose turėjo ir vyriausiąjį varžybų dalyvį, 66-erių Valdemarą Zakarauską. Maratonui perkopus ekvatorių ji buvo įgijusi nežymią persvarą, tačiau veržliau finišavo „Alfa Romeo“, kaip sako pats ekipos pavadinimas, pilotavusi „Alfa Romeo GT“, Rimvydo Agurkio, Pauliaus Macevičiaus, Almino Malaiškos ir Mariaus Gabrijolavičiaus įgula, o varžovams Andrejui Terui, Audriui Griciui, Jonui Karkliui ir V. Zakarauskui, vairavusiems seniausiai lenktynėse važiuojantį „Audi A4 Turbo Quattro“ automobilį, šįkart dėl svarbiausiu metu subyrėjusių stabdžių kaladėlių teko tenkintis antrąja vieta savo klasėje. Treti finišavo „Dynami:t Energy“ ekipos sportininkai Mantas Matukaitis, Benediktas Sinkevičius, Tadas Aganauskas ir Aistė Antanaitytė-Matukaitė, vairavę „BMW E46“. Prototipų X1 klasėje šiemet varžėsi Lietuvos, Belgijos ir Didžiosios Britanijos sportininkai. Varžytuves įtikinama persvara laimėjo belgai – „Qwic-VR Racing“ ekipa Erikas Qwickas, Dirkas Van Rompuy'is ir itin įspūdingai važiavęs Nico Verdonckas, vairavę egzotiškąjį „Marc Cars BMW M2 V8“. Puikią antrąją vietą laimėjo Kauno automobilininkų klubo komanda su pamėgta „Lada 2104“ ir nenuilstančiu Dovilu Čiutele priešakyje. Dovilui šį laimėjimą pasiekti padėjo Aurimas Mištautas, Tadas Kaušakys, Aurimas Eidžiūnas ir komandos vadovas Tomas Šutinis. Ko nepadarysi trokšdamas pergalės? Daugelis žiūrovų kraipė galvas kaip vandenį, ugnį ir varines triūbas atlaikiusi legendinė raudonoji „Lada“ skrieja trasa lyg visai jos nekamuotų metų našta ir tekę ekstremalūs išbandymai? Priežastis labai proziška. Prieš lenktynes „Lada 2104“ buvo gerokai atnaujinta, o jos ratus ėmė sukti sumontuotas amerikietiškas „Ford Mustang“ automobilio variklis. „Eksperimentas pasiteisino su kaupu. Trasoje jautėmės labiau užtikrinti, o komanda pasiekė savo tikslą, o gal netgi viršijo lūkesčius“, – džiaugėsi D. Čiutelė. Trečia prototipų klasėje klasifikuota „Exit Palanga by Algirdai“, laimėjusi kvalifikacines varžybas, tačiau dėl „Aquila CR1“ gedimo nepasiekusi finišo. „Norint siekti pergalės, būtina, jog ir komanda, ir automobilis dirbtų kaip šveicariškas laikrodis“, – sėkmės sudedamąsias dalis lenktynių spaudos centrui, viešųjų ryšių agentūrai „Visus Bonus“ vardijo pergalę A2000 klasėje šventusios „Bunasta by Zaibelis Motorsport“ vadovas Edvinas Preckailo. Ekipos, kuri 1000 km lenktynėse dalyvavo jau devintąjį kartą, vadovas neslėpė tikėjęsis pergalės. Net nepaisant to, kad komanda lenktynėms ruošė kitą, galingesnį BMW. Tačiau, pasak ekipos vadovo, po bandymų mašina tapo truputį „kreiva“, ir nieko kito neliko, kaip persėsti į seniai išbandytą mūšyje „Honda Integra Type-R“. Sena meilė nerūdija, tad „Bunasta by Zaibelis Motorsport“ kvartetas Ignai Palaima ir Brusokas, Tomas Rimkus ir Jurgis Adomavičius vėl džiaugėsi pergale pranokę pagrindinius varžovus klasėje iš „Subaru-Kautra Team“ Mindaugą Platūkį, Liną Skardžiuką ir Arūną Strumskį, vairavusius „Subaru BRZ“. Trečioji vieta atiteko „Sauda-Racing“ ekipai, kurios lenktynininkai Marius ir Mantas Miškūnai ir Edvinas Mardosas vairavo „Honda Civic“. Automobiliai, kurių ratus suko dyzeliniai jėgos agregatai, buvo skirstomi į dvi klases. D1 klasėje su „BMW 123D“ pergalę iškovojo seni šių lenktynių vilkai – „Telšių statybos“ Eugenijaus Misiūros, Karolio Šikšnelio, Jono Bartkaus ir Manto Jurgaičio kvartetas, aplenkęs „AENG Racing“ „BMW 120D“ ir ją vairavusius Giedrių Nomeiką, Audrių Kirklį, Gvidą Aukštuolį ir Rimą Pangonį. Trečioji pozicija atiteko tokį pat automobilį vairavusiems Rimui Cesiuliui, Juliui Skirmantui, Almantui Sadauskui ir Donatui Kisieliui („Sparti reklama-PF Kekava Racing Team“). Galingesnius dyzelinius variklius turinčių automobilių D2 klasėje pergalę su „BMW 330D“ šventė „PGM technika racing“ atstovai Darius Ardavičius, Lukas Laukaitis ir Andrius Linauskis. Jie aplenkė tokį pat automobilį vairavusius Latvijos sportininkus, trasos rekordininką Konstantiną Calko bei Artūrą ir Vilnį Baltrakus iš „Flash Racing Latvia“. Ant trečiojo šios klasės nugalėtojų pakylos laiptelio kopė „Antėja-Kraujotyrimai.lt“ komandos, vairavusios „Audi A4 RS Sport“, lenktynininkai Antanas Kandrotas, Ramūnas Babachinas, Artūras Podbareckis ir Vidas Gedutis.