„Naktis buvo labai šalta. Dabar dar tik 13 laipsnių šilumos“, – po B. Bardausko starto kalbėjo komandos „Perkūnas Team“ vadovas Carlosas Brebbia. Pasak jo, Lietuvos motociklininkas, praėjusį etapą finišavęs labai vėlai, miegojo tik tris valandas ir jau 7.30 val. vietos laiku išvažiavo į kitą etapą. „Jis pavargęs, bet kupinas ryžto pasiekti Dakaro finišą“, – sakė C. Brebbia. Pašnekovo teigimu, sėkmė šiame etape priklausys nuo oro sąlygų ir B. Bardausko fizinės būklės. „Šiandien 4500 metrų aukštikalnėse pranašaujamas lietus, bet sudėtingiausią vieta laikau bekelę ir „fesh-fesh“ (kopų žemumose susidaręs itin smulkus smėlis, sukeliantis daug rūpesčių ralio dalyviams). Gerai nors tiek, kad greičio ruožą organizatoriai šiek tiek sutrumpino“, – kalbėjo C. Brebbia.  Rytoj sportininkams bus poilsio diena, tad B. Bardauskui tereikia pademonstruoti ištvermę. Iki šiol Dakaro ralį sėkmingai yra įveikę tik du Lietuvos motociklininkai. 2009 m. jame finišavo Mindaugas Slapšys, bendroje įskaitoje užėmęs 99 vietą. 2012 m. ralio finišą pasiekė ir Gintautas Igaris, motociklininkų klasėje užėmęs 81 vietą iš 93 finišavusiųjų.