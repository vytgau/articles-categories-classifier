Kaip rašoma pranešime žiniasklaidai, pažvelgus iš arčiau į pasaulio ralio čempionate dalyvaujančios komandos virtuvę, natūraliai kyla klausimas: kas daugiau įtampos patiria pasaulio ralio čempionato varžybose – lenktynininkai ar visgi aptarnaujantis techninis personalas? „Arctic Energy World Rally team“ komandos šturmano Donato Zvicevičiaus teigimu, yra sunku pasakyti, kas daugiau patiria streso ar įtampos. „Tiek streso, tiek įtampos ar nuovargio patiria kiekvienas komandos narys, kuris atsakingai žiūri į savo užduotis. Tačiau galiu patikinti, kad serviso zonoje dirbantys mechanikai tikrai gauna didelį krūvį bei adrenalino ir streso dozę. Ir ne kiekvienas tokį krūvį gali pakelti“, – sako D. Zvicevčius. Jam antrino ir jo kolega Deividas Jocius. „Iš tiesų WRC varžybų metu aptarnaujančiam personalui tenka nemažai įtampos. Mat, jie per visą dieną turi tik 30 minučių sutvarkyti sportinį automobilį. O jiems per tą pusvalandį gali tekti padaryti bet ką – nuo greičio dėžės iki važiuoklės pakeitimo, ar net atstatyti sudaužytą automobilį“, – apie serviso parke tenkančius darbus mechanikams pasakojo „Arctic Energy World Rally team“ komandos lenktynininkas.  Tad pasaulio ralio čempionate aptarnaujantis personalas dirba sekundės tikslumu, kad viskas būtų atlikta laiku. O kiekviena klaida gali brangiai kainuoti. „Pavyzdžiui, Švedijos ralio mes galėjome nebaigti, jei ne mūsų techninio personalo laiku bei tinkamai atliktas ir sustyguotas darbas. Prieš pat 11 greičio ruožą mums buvo „dingusi“ sankaba, sėkmingai baigėme likusius kilometrus greičio ruožuose ir iki serviso zonos mes atvažiavome „starterio“ pagalba. Perdavus automobilį mechanikams, jie per 15 minučių viską sutvarkė. Dėl to galėjome džiaugtis antru iš eilės finišu pasaulio ralio čempionate, o serviso zonoje vykstantis darbas bei patys komandos nariai, jų profesionalumas yra nemažiau svarbūs nei pačios lenktynės“, – kalbėjo D. Jocius. Jo teigimu, pasitelkiant būtent serviso zonoje vykstančiu komandiniu darbu kaip pavyzdžiu būtų galima rašyti vadovėlius, kaip efektyviai reikia dirbti. Mat, precizinį darbą per tas 30 minučių atlieka tik 6 mechanikai. Lietuvis taip pat prisiminė ir vieno inžinieriaus iš Slovėnijos, kuris aptarnavo „Arctic Energy World Rally team“ komandą Monte Karlo ir Švedijos ralių metu, istoriją. „Vienas inžinierius, kuris aptarnavo mūsų nuomojamą „Peugeot 208“automobilį, pasakojo, kad yra dirbęs gamyklinėje „Hyundai“ komandoje. Jis atsisakė, kai kam galbūt atrodytų, išsvajoto darbo gamyklinėje WRC komandoje vien dėlto, kad labiausiai jį vargino įtemptas kelionių grafikas ir negalėjimas būti namuose su šeima. Mat, šeimai laiko per metus likdavo tik 3 mėnesiai“, – sakė D. Jocius.