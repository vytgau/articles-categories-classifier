Ta proga surengtoje spaudos konferencijoje Estijos ekonominių reikalų ir infrastruktūros ministrė Kadri Simson pažymėjo, kad autonominiai automobiliai yra ateities transporto priemonė, prie kurios laipsniškai turi priprasti žmonės ir atitinkamai turi būti pritaikomos taisyklės. „Viena iš pagrindinių Estijos sėkmės priežasčių pastaraisiais metais buvo inovatyvių sprendimų atsiradimas ir įgyvendinimas. Autonominiai automobiliai, kaip kasdienė transporto priemonė, turi tobulėti. Tačiau turi būti užtikrinamas visų eismo dalyvių saugumas“, – sakė ministrė. Estijos kelių administracija glaudžiai bendradarbiauja su atitinkamomis kitų Europos šalių institucijomis autonominių automobilių srityje, sakė administracijos techninio departamento vadovas Jurgo Vahtra. „Situacija yra nauja ir mes turime būti tikri, kad tiek mechaniniai, tiek ir programiniai šių automobilių aspektai atitinka visus reikalavimus. Visi bandymai atliekami prižiūrint Kelių administracijai, ir yra saugūs“, – sakė jis. „Ši technologija šiuo metu tokioje stadijoje, kai gali perimti iš vairuotojo kelias funkcijas ir padaryti eismą gerokai saugesnį. Žinoma, visa tai turi būti išbandyta, kalbant apie programinę įrangą, mechaninę dalį ir verslo modelius. Tačiau šiandieninė mūsų žinia yra ta, kad valstybės tarnybos ir Estijos ekspertai susitarė, ir Estijos keliuose gali būti padėtas autonominių automobilių bandymas“, – sakė pernai rudenį įkurtos autonominių automobilių ekspertų grupės vadovas Pirko Konsa. Pranešama, kad teisė išbandyti autonominius automobilius Estijoje bus taikoma SAE 2 ir SAE 3 lygio automobiliams pagal Tarptautinės automobilių inžinierių draugijos (SAE International) klasifikaciją. Tokiuose automobiliuose privalo būti vairuotojas arba žmogus gali nuotoliniu būdu valdyti automobilį ir perimti jo kontrolę esant reikalui. Estijos ekspertų grupė tęsia darbą, susijusį su atsakomybės, draudimu, privatumu, etikos ir kitais klausimais, siekiant sutarimo, kad Estijoje būtų galima išbandyti aukštesnio – 4 ir 5 – lygio autonominius automobilius.