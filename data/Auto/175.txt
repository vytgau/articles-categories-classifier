Nors „Arctic Energy World Rally team“ komanda sustojo viduryje 8 greičio ruožo, iki pat serviso zonos neprarado vilčių. Ji tikėjo, kad gedimas bus nesunkus, kurį mechanikams pašalinus kitą dieną bus galima tęsti lenktynes pagal „Super rally“ taisyklę. Visgi serviso parke išardžius variklį, paaiškėjo, kad taip paprastai problemų nebus galima pašalinti. „Toks jau yra automobilių sportas. Ralis yra techninė sporto šaka ir netekčių čia pasitaiko itin dažnai. Nuo pat Korsikos ralio pradžių su techninėmis problemomis susidūrė ne tik vien mūsų ekipažas. Šiandien tokią pačią situaciją turėjo ir lenktynininkas prancūzas Bryanas Bouffier. 8 greičio ruožo šalikelėje visi kartu laukėme, kol atvyks pagalba ir partemps į serviso parką. Genda ir WRC automobiliai“, - optimizmo neprarasdamas kalbėjo „Arctic Energy World Rally team“ komandos lenktynininkas Deividas Jocius.  Ralyje triumfavo S. Ogier Korsikos ralyje triumfavo ir lyderio poziciją bendroje įskaitoje sustiprino Sebastienas Ogier, sėkmingai įveikęs paskutinius sekmadienio greičio ruožus. Prancūzas 55,17 km ilgio „Vero-Sarrola-Carcopino“ greičio ruože antroje vietoje likusiam Ottui Tanakui prarado trečdalį prieš tai turėtos persvaros, bet paskutinį greičio ruožą pradėjo nuo varžovo atitrūkęs daugiau nei puse minutės. O. Tanakas buvo vienas greičiausių vienuoliktame greičio ruože ir Korsikos ralį baigė antras, už savęs palikęs „Hyundai“ atstovą Thierry Neuville‘į, prieš kurį vienu metu pirmavo vos 0,1 sek. Minėtasis T. Neuville‘is Korsikos ralį baigė trečias, o ketvirtoje vietoje finišavo belgo komandos draugas Dani Sordo. Pastarasis viena vieta aukštyn bendroje rezultatų lentelėje pakilo po to, kai „Toyota“ lenktynininkas Esapekka Lappi viename iš greičio ruožų kliudė bordiūrą, prakirto padangą ir prarado kelias minutes. Nors suomis ir prarado tris pozicijas, vieną jam pavyko susigrąžinti vienuoliktame greičio ruože. WRC2 klasėje šį kartą triumfavo Janas Kopecky, kuris bendroje įskaitoje liko aštuntas, už savęs palikęs „Citroen“ atstovą Krisą Meeke‘ą. Daugkartinis WRC čempionas Sebastienas Loebas paskutiniame greičio ruože užfiksavo antrą rezultatą ir Korsikos ralį baigė iškovojęs keturis taškus. Vieta, sportininkas, komanda, laikas: 1. Sebastienas Ogier „Ford“ 3h26:52.7 2. Ottas Tanakas „Toyota“ +36.1 3. Thierry Neuville'is „Hyundai“ +1:07.5 4. Dani Sordo „Hyundai“ +2:02.6 5. Elfynas Evansas „Ford“ +2:06.1 6. Esapekka Lappi „Toyota“ +2:33.5 7. Andreasas Mikkelsenas „Hyundai“ +2:43.4 8. Janas Kopecky „Skoda“ +10:34.8 9. Krisas Meeke'as „Citroen“ +10:40.5 10. Yoann Bonato „Citroen“ +12:26.0