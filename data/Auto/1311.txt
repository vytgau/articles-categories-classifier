Pagrindinis reikalavimas – 4WD Visiems Dakare būsiantiems automobiliams organizatoriai kelia pagrindinį reikalavimą – jie privalo turėti keturių varančių ratų transmisiją. Nesvarbu ar tai pikapas, ar visureigis, ar mikroautobusas, ar namelis ant ratų, ar sunkvežimis – du varančius ratus turintys modeliai nepageidaujami ir yra siunčiami namo. Vienintelė išimtis yra nameliams ant ratų ar mikroautobusams su sąlyga, jeigu jie priskiriami konkrečiai komandai ir ta komanda naudoja mažiausiai šešis varančius ratus turintį sunkvežimį be priekabos, galintį prireikus tempti kitą transporto priemonę. „Suteikdami akreditacijas ar kitokio tipo leidimus dalyviams, organizatoriai prisiima šiokią tokią atsakomybę už jų sveikatą. Todėl norima, kad jie turėtų kiek įmanoma mažiau šansų užklimpti ar tiesiog neįveikti kažkokios kliūties. Patogiausias būdas tam nustatyti yra būtent keturi varomi ratai – toks visureigis paprastai turės ir aukštą prošvaisą, ir kitas pravažumą didinančias sistemas“, – teigia A. Laucius, jau apsilankęs 2017-ųjų Dakaro ralyje kaip komandos fotografas, o 2018-ųjų maratone dalyvausiantis kaip nepriklausomas žiniasklaidos atstovas. Jis gerai žino, kad 10 tūkstančių kilometrų išbandymui stepėmis, kalnais ir kopomis reikia ne tik pravažumu pasižyminčio, bet ir patogaus visureigio, kuris būtų pritaikytas visiems keliaujantiems. Todėl kai su projekto partneriu M. Plukiu nusprendė, jog į Pietų Ameriką keliaus keturiais ratais varomas „Nissan Navara“ automobilis, jį gerokai patobulino. „Bazinės „Visia“ komplektacijos „Navara“ virto „Navara Odyssey edition“. Modifikacijų sąrašą vardinti ir pasakoti, kaip kas buvo padaryta, galėčiau visą dieną – patobulinimų išties daug“, – sakė kitas projekto dalyvis M. Plukys. Paruoštas išbandymams Vos įsigytas „Nissan Navara“ buvo raudonos spalvos, su skardiniais ratlankiais. Keliautojai modifikacijas pradėjo nuo išvaizdos: juoda plėvele buvo padengti abu buferiai, stogas ir kapotas, ant automobilio uždėti 18 colių skersmens „Diamond Cut“ lengvojo lydinio ratlankiai, o ant jų užmontuotos bekelei skirtos 255/60 R18 išmatavimų „Cooper Discoverer ST Maxx“ padangos. Pikapo krovinių skyriuje atsirado plastikinis dugno įklotas, jis taip pat uždengtas aliuminiu dangčiu – be jo visi ten esantys daiktai labai greitai paskęstų dulkėse. „Ypatingai džiaugiuosi juodais „Thule“ stogo skersiniais ir bagažine – jie ne tik atrodo labai gerai, bet ir yra praktiški, kadangi ant jų galima sudėti nemažai krovinio. „Hella LED Bar 470“ ir „Lazer Triple R“ papildomi žibintai taip pat atlieka ne tik grožio funkciją – jų praktiškumu įsitikinsime, kai teks keliauti tamsiu paros metu. Juk vietos, kur vyks Dakaro ralis, yra arti pusiaujo ir tamsus paros metas ten trunka ilgiau nei per mūsiškę vasarą. Be to, teks susidurti su dideliu karščiu, tad papildomai tamsinome galinius langus, o ant priekinio stiklo uždėjome specialią ultravioletinius spindulius atspindinčią plėvelę“, – pasakojo M. Plukys.  „Navara“ pakaba taip pat patobulinta – vietoje standartinių sumontuoti „Old Man Emu“ amortizatoriai ir spyruoklės, ištveriantys didesnes apkrovas ir užtikrinantys geresnes valdymo savybes bekelėje. Paruošimas bekelei tuo nesibaigia – iš „Hardman 4x4 Accessories“ įsigytas „Rival“ dugno apsaugos komplektas turėtų apsaugoti labiausiai pažeidžiamas pikapo dalis nuo akmenų ir kitų kliūčių, kurių įveikti nepadės ir didelė prošvaisa. „Automobilis mums reikalingas ne šiaip pasivažinėjimui – tai bus ir darbo vieta, kur visą laiką bus naudojami kompiuteriai, telefonai, fotoaparatų ir kiti krovikliai. Todėl automobilyje papildomai sumontavome 4 USB lizdus ir vieną 220V įtampos keitiklį, kad būtų galima įkrauti bet kokius prietaisus“, – sakė projekto #iGo2Dakar dalyvis. Visi patobulinimai buvo atlikti rudenį, o lapkričio antroje pusėje „Nissan Navara“–Odisėjas kartu su visais Dakaro ralio dalyviais iškeliavo iš Havro jūrų uosto į Peru, kur gruodžio pabaigoje, po kelionės dviem vandenynais, prisišvartuos Kaljao uoste. Netoli jo esančioje Peru sostinėje Limoje sausio 6 dieną bus duotas startas 40-ajam Dakaro raliui. #iGo2Dakar projekto eigą galite sekti „Facebook“ arba „Youtube“ paskyrose.