Kaip rašoma pranešime žiniasklaidai, kadangi daugiabučių ar gyvenamųjų namų kvartalų gatvės yra gana siauros, dideliems šiukšliavežiams tikrai sunku manevruoti. Todėl konteinerių link eidami pėstieji privalo būti dėmesingi ir laikytis Kelių eismo taisyklių bei vaikščioti šaligatviais, jeigu jų nėra, eiti kelkraščiu. „Važiuodamas atbuline eiga šiukšliavežio vairuotojas sutelkia dėmesį į šoninius veidrodėlius, tačiau dėl dažno galvos sukinėjimo į vieną ir kitą pusę lieka didelis nematomas plotas automobilio gale, į kurį vos porai sekundžių gali papulti pėsčiasis, o vairuotojas jo paprasčiausiai nepastebės“, – gyventojų dėmesį atkreipia Lietuvos transporto saugos administracijos Transporto veiklos priežiūros departamento Klaipėdos skyriaus specialistas Laurynas Jovaišas. Ekspertas primena neseną skaudų eismo įvykį, kai buvo partrenktas vyras, ėjęs ne pačiu kelkraščiu, bet važiuojamąja kelio dalimi, ta pačia kryptimi, kuria judėjo ir transporto priemonė, ir visą laiką buvęs tiesiai už šiukšliavežio (nematomoje zonoje). „Vairuotojas, įvažiuodamas į gatvelę atbuline eiga, nematė nė vieno pėsčiojo. Kiti du jo kolegos sėdėjo kabinoje. Vienos gatvės pusės kelkraštyje stovėjo mikroautobusiukas, todėl šiukšliavežis važiavo arčiau kitos gatvės pusės kelkraščio. Pėsčiasis greičiausiai negirdėjo artėjančio automobilio, o šiam priartėjus, tikėtina, paskutinę akimirką, mėgino išvengti susidūrimo, tačiau dėl kelkraščiuose buvusių sniego sankaupų nukentėjusysis paslydo ir palindo po galiniais ratais“, – pasakoja L. Jovaišas ragindamas pėsčiuosius būti atidesnius. Pasak jo, ypač drąsiai vaikščioti gatve yra linkę nedidelių gyvenviečių ar nuosavų gyvenamųjų namų kvartalų gyventojai, nes eismas čia nėra labai intensyvus. Tačiau šiomis gatvelėmis tam tikromis dienomis ir tam tikru laiku važinėja didelių gabaritų šiukšliavežiai ir šios transporto priemonės dažniausiai važiuoja atbuline eiga. „Net ir eidamas daugiabučių ar gyvenamojo kvartalo gatvelėmis žmogus turėtų būti budrus, nesiklausyti garsios muzikos ir tik apsidairęs kirsti kelią. Būtina apsidairyti, kitaip jūsų niekas neapsaugos, nebent netoliese einantis žmogus pamatys jus ir šūktelės“, – sako pašnekovas. Pasak LTSA atstovo, atbuline eiga važiuodamas šiukšliavežis gyvenamojoje zonoje negali viršyti 20 km/val. greičio. Garsinis atbulinės eigos signalas, perspėjantis pėsčiuosius, atstumo matavimo jutikliai ar vaizdo kameros, nors ir nėra privaloma transporto priemonės įranga, tačiau vairuotojams palengvina galinio vaizdo stebėjimą, tik jos turėtų būti tinkamai sureguliuotos ir apimti kuo didesnį galinio vaizdo plotą. Jeigu papildoma įranga (vaizdo kameros, jutikliai) neįrengta, patartina, kad, kai šiukšliavežis kieme ar gatvelėje važiuoja atbuline eiga, kiti du šiukšlių krovėjai eitų kelkraščiu arba šaligatviu ir stebėtų situaciją automobilio gale bei, esant reikalui, perspėtų vairuotoją apie artėjančią kliūtį.