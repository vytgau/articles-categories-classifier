2018 metų gegužę įsigaliosiančios LR Saugaus eismo automobilių keliais įstatymo pataisos numato, kad eksploatuoti netinkamos transporto priemonės (lengvasis automobilis (M1 klasės) ir transporto priemonė iki 3,5 tonos ir 9 sėdimųjų (N1 klasės) bus išregistruojama tik pateikus sunaikinimo pažymėjimą. Kai savininkas negali pateikti sunaikinimo pažymėjimo, o transporto priemonės eksploatacija baigėsi po 2004-ųjų gegužės, jos savininkas privalės pateikti paaiškinimą raštu. Pagal šiuo metu galiojančią tvarką transporto priemonės, kurių techninė apžiūra ar civilinės atsakomybės privalomasis draudimas negalioja daugiau nei 180 dienų, arba nesumokėti valstybės nustatyti mokesčiai, automatiškai išregistruojamos iš „Regitros“. „Reikalavimas, kad netinkama dalyvauti viešajame eisme transporto priemonė bus išregistruojama tik pateikus sunaikinimo pažymėjimą, turės teigiamos įtakos visai netinkamų eksploatuoti transporto priemonių surinkimo ir tvarkymo sistemai. Tai taip pat turėtų paskatinti nelegalius automobilių ardytojus išlįsti iš šešėlio“, – sako Gamintojų ir importuotojų asociacijos (GIA) vadovas Alfredas Skinulis. Eksploatuoti netinkamų transporto priemonių tvarkytojų asociacijos (ENTPTA) vadovo Vladimiro Jankoito teigimu, dėl pasikeitusios automobilių išregistravimo tvarkos sumažės ir tokių rizikų, kai automatiškai išregistruoti automobiliai buvo paliekami be priežiūros kiemuose ar bendro naudojimo vietose arba priduodami nelegaliems automobilių supirkėjams ir ardytojams. „Regitros“ duomenimis, pateikus sunaikinimo pažymėjimą pernai buvo išregistruota 7,3 tūkst. lengvųjų automobilių, o per šiuos metus (lapkričio mėn. duomenys) – 5,8 tūkst. automobilių. Pateikus transporto priemonės sunaikinimo pažymėjimą, registracijos liudijimą ir valstybinius numerio ženklus, išregistravimas atliekamas „Regitros“ padalinyje, o ne automatiškai. Per 2016 metus automatiškai iš viso išregistruota 144,2 tūkst. lengvųjų automobilių, o vien per šiuos metus – 136,6 tūkst. šių transporto priemonių. Pasak „Regitros“, maždaug pusė (70,1 tūkst.) lengvųjų automobilių pernai buvo išregistruota automatiškai pasibaigus jų laikinojo įregistravimo terminui (kai išduodami laikinieji numerio ženklai transporto priemonės išvežimui, taip pat atvejai, kai pardavus automobilį ir pasikeitus jo valdytojui pastarasis neregistruoja automobilio savo vardu per 10 dienų). Automobiliai automatiškai išregistruoti ir dėl kitų priežasčių: gavus informaciją iš policijos, jog transporto priemonė pavogta, pagrobta ar kitaip neteisėtai užvaldyta, mirus valdytojui (savininkui), arba gavus užsienio institucijos pranešimą apie automobilio įregistravimą, konfiskavimą ar baigimą eksploatuoti ir t.t. „Nauja tvarka bus palanki gyventojams, nes jiems mažės administracinė našta. Iš naujo apdraudus ar registravus automobilį nebereikės mokėti pinigų „Regitrai“, – komentuoja V. Jankoitas. Pavyzdžiui, 2016 metais už transporto priemonių registracijos atstatymą po automatinio lengvųjų automobilių išregistravimo dėl prievolių nevykdymo „Regitrai“ iš viso buvo sumokėta 100,4 tūkst. eurų, o šiais metais – 90,3 tūkst. eurų. Nuo kitų metų gegužės leidimas transporto priemonei dalyvauti viešajame eisme bus tik stabdomas, jei automobilis neturės galiojančios privalomosios techninės apžiūros, bus neapdrausta civilinės atsakomybės privalomuoju draudimu, arba bus nesumokėti valstybės nustatyti mokesčiai. Pašalinus minėtas priežastis, transporto priemonė vėl galės dalyvauti viešajame eisme. Pagal teisės aktus, kurių įgyvendinimą prižiūri Aplinkos ministerijai pavaldžios institucijos ir policija, automobilio savininkas privalo pasirūpinti seno automobilio atliekų sutvarkymu. Tą galima padaryti pasinaudojant GIA su partneriais sukurta įvairių atliekų, įskaitant ir automobilių, surinkimo bei tvarkymo sistema. Nenaudojamus automobilius galima nemokamai arba už atlygį priduoti automobilių ardytojams, o informaciją apie juos galima rasti www.atliekos.lt. Eksploatuoti netinkamos transporto priemonės turi būti saugiai ir tinkamai išardytos, nes nemažai automobilių dalių, pavyzdžiui, hidrauliniai ar tepaliniai amortizatoriai, akumuliatoriai, degalų ir tepalo filtrai, panaudota alyva, yra priskiriamos pavojingoms atliekoms. ENTPTA skaičiavimais, kasmet Lietuvoje išardoma apie 50-60 tūkst. tonų senų automobilių, iš kurių apie 20 proc. (10-12 tūkst. tonų) susidaro nevertingos plastiko, gumos, stiklo, salono apdailos ir kitokių automobilių dalių atliekos. Siekiant saugoti gamtą ir žmonių sveikatą, šias atliekas būtina perdirbti.