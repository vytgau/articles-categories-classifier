„Kitas klausimas – [...] ar lietuviai galės parduoti juos, pavyzdžiui, į Latviją, Prancūziją, Vokietiją ar tą pačią Didžiąją Britaniją. Be to, manau, į tai atsižvelgs ir draudikai – jei dėl tokių automobilių padaugės eismo įvykių, draudikai gali branginti ir civilinės atsakomybės, ir kasko draudimą“, – pabrėžia V. Sadauskas. – Kaip jums patinka naujovė, kad nuo sausio 1 d. dešiniavairiai automobiliai Lietuvoje bus legalūs? – Manau, kad daugeliui žmonių nelabai tai patinka, o Europos Teismo sprendimas galbūt buvo parengtas vienos šalies, t. y. Didžiosios Britanijos, įtaka, kad šalis galėtų atsikratyti senienų, kurių niekas nepirko – liko tik kelios šalys, į kurias anglai galėjo importuoti technologiškai pasenusias transporto priemones. Anglija, turėdama gerą teisinę sistemą, stengėsi, kad į paprastesnes ir nelabai apsiginti sugebančias šalis tuos automobilius būtų galima įvežti. Dabar, jei Anglija pasitraukia iš Europos Sąjungos, įdomu, ką sakys tie, kurie priėmė tokį sprendimą motyvuodami, kad ES turi būti laisvas prekių judėjimas. – Kiek gali būti populiarūs tokie automobiliai? – Norint, kad dešiniavairis automobilis taptų saugus šalyse, kuriose naudojami kairiavairiai automobiliai, buvo įvesti papildomi reikalavimai, t. y. jei nori, gali važinėti nors ir tanku, bet turi įgyvendinti tam tikrus reikalavimus, kas tikrai brangiai kainuoja. Todėl arba žmogus yra turtingas, bet kvailas ir tokio automobilio norės tam, kad galėtų pasirodyti, arba tokį automobilį įsigys kolekcininkas (bet tai jau kitas atvejis). Iš tikrųjų visa įranga (vaizdo kameros, papildomi veidrodžiai, žibintų pakeitimas ir kt.) standartiniam automobiliui kainuos mažiausiai 2,5 tūkst. eurų. Be to, reikia nepamiršti, kad nepatogumas vairuoti tokį automobilį vis tiek išlieka. Kitas klausimas – kaip bus su tais automobiliais kitose šalyse, ar lietuviai galės parduoti tokį automobilį, pavyzdžiui, į Latviją, Prancūziją, Vokietiją ar tą pačią Didžiąją Britaniją. Be to, manau, į tai atsižvelgs ir draudikai – jei dėl tokių automobilių padaugės eismo įvykių, draudikai gali branginti ir civilinės atsakomybės, ir kasko draudimą. – Žmonės, gyvenantys Didžiojoje Britanijoje, vairuoja dešiniavairius automobilius, bet grįžę čia ir persėdę į mūsų automobilius, sako, kad labai greitai vėl pripranta. – Žmogus, kuris taip kalba, mano manymu, yra nemokša arba melagis, norintis pasirodyti, nes iš tikrųjų nepatogumas išlieka didelis. Įsivaizduokite, kad vieną kartą jums reikėtų valgyti kaire ranka, kitą kartą – dešine. Taip, jei tai darysite kiekvieną dieną, įprasite, sako, šuo ir kariamas pripranta. Manau, kad Lietuva, kiek galėjo, tiek bandė apginti mūsų vairuotojus ir visus eismo dalyvius nuo tokių kvailų sprendimų. O dabar lietuviai turi daugiau ir finansinių pajėgumų, tad nepirks iš Anglijos, Australijos, Japonijos atvežtų dešiniavairių automobilių. – Bet automobilių pardavimo portaluose dešiniavairių automobilių yra. – Iš tiesų taip, jie perdaromi arba išardomi ir parduodami detalėmis. Dabar dalį tų automobilių bus bandoma įvesti į rinką – galbūt atsiras kiniškos produkcijos (sakykim, vaizdo kamerų) ir žmonės pradės žiūrėti. Bet automobiliai technologiškai tobulėja, kad vairuotojui būtų kuo lengviau, o perdarytas automobilis vis tiek nebus patogus. Taigi tikiu lietuvių sveika nuovoka ir protu ir kad verslininkams, kurie norėjo padaryti didelį biznį, nepavyks.