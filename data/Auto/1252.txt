Begalei naujų galimybių ieškančių įmonių visos jos pasirodė vertos dėmesio ir paskatino imtis naujovių, rašoma svetainėje thetruthaboutcars.com. Neseniai daug diskusijų sukėlė nauja „Volvo“ automobilių prenumeratos paslauga. Pasirodo, ne taip paprasta suprasti, kokiu principu nustatomas kainos ir už ją teikiamos paslaugos santykis. Tokio tipo pasiūlymų dabar galima sulaukti iš daugybės įmonių, o ypač – prabangių automobilių gamintojų. Prenumeratos akciją visiškai neseniai inicijavo bendrovė „Lincoln“. Labai panašiu keliu pasuko ir „Cadillac“. O „Porsche“ intensyviai rengiasi unikalios paslaugos „Passport“ startui. Vis dėlto rinkoje dominuojančių prekių ženklų, tokių kaip „Ford“ ar „Hyundai“, savininkai, kad ir imasi šiokių tokių naujovių, daro tai visiškai kitaip. Aukščiausios klasės automobilius gaminantys rinkos dalyviai užsibrėžė tikslą pasiūlyti klientams galimybę už nustatytą mėnesinį mokestį, prireikus, naudotis automobilių parku. Automobiliai paprastai užsisakomi, o tada pristatomi į iš anksto susitartą vietą, kurioje laukiančiam klientui leidžiama išmėginti visas automobilio funkcijas. Pasirinkus „Porsche“, tokia paslauga atsieis maždaug 2 tūkst. JAV dolerių (1,7 tūkst. eurų) per mėnesį, o, pavyzdžiui, „Cadillac“ yra nustačiusi 1,7 tūkst. JAV dolerių (1,4 tūkst.) mėnesinį mokestį. „Lincoln“ žada JAV pasiūlyti kur kas pigiau kainuosiančią prenumeratą – bent taip teigia įmonės rinkodaros skyriaus vadovas Robertas Parkeris. Kokios strategijos atrodo priimtinos prabangių automobilių gamintojams? Tam tikruose segmentuose šios paslaugos galėtų net labai pasiteisinti. Svarbiausia – apsibrėžti konkurencingą kainą, pasiūlyti papildomų galimybių ir išsiaiškinti, kurie automobilių modeliai išsiskiria didžiausia paklausa. „Ilgalaikė nuoma iš mūsų paslaugų paketo veikiausiai niekur nedings, tačiau visada esama klientų, kuriems trejų metų nuoma visiškai nereikalinga, – portalui „Automotive News“ sakė įmonės „Lincoln“ prezidentas Kumaras Galhotra, kalbintas per Los Andžele vykusią automobilių parodą. – Jiems ketiname pasiūlyti kitokio tipo įsigijimo variantų.“ Prabangių automobilių bendrovėms tokiu keliu eiti gana paprasta – juk jie gali sau leisti reikalauti už paslaugas didesnių sumų, nes siūlo kur kas daugiau nei standartinę nuomą. Tačiau populiariausių prekių ženklų atstovams viskas šiek tiek sudėtingiau. Pavyzdžiui, pagal „Hyundai“ ir „Volvo“ siūlomus prenumeratos planus kol kas galima naudotis tik vieno modelio automobiliais. „Ford“ pristatė unikalią paslaugą „Canvas“, leidžiančią klientams kas mėnesį keisti automobilius, o „General Motors“ JAV pasiūlė „Maven Reserve“. Nors šie paslaugų paketai ir nėra ypač pigūs, verta paminėti, kad į juos įtraukta ir techninė automobilių priežiūra, taip pat draudimas bei (bent „Maven“ atveju) parkavimas. Vis dėlto kokia turėtų būti šių pasiūlymų kaina, kad jie taptų pranašesni už tradicinės nuomos paslaugas, niekas, atrodo, taip ir nenustatė. „Automobilių gamintojai stengiasi išmėginti kuo daugiau įvairiausių modelių, kad išsiaiškintų klientų pageidavimus ir sumas, kurias šie pasirengę mokėti, – sako rinkos tyrimų bendrovės „Navigant Research“ vyr. analitikas Samas Abuelsamidas. – Jei nustatyta kaina bus tinkama, pavyks užsitikrinti šiokį tokį pelną, o gautas lėšas investuoti, pavyzdžiui, į nuolatinį programinės įrangos palaikymą arba žemėlapių naujinimą. Nors šiandien tokios galimybės didelio įspūdžio nedaro, netrukus jų aktualumas gali išaugti.“ Prenumeratos paslaugos kai kada iš tiesų gali atrodyti patrauklesnės, palyginti su kitomis. Tarkim, miesto gyventojams, kuriems kiekvieną metų dieną automobilis nereikalingas, ilgalaikės nuomos pasiūlymas kartais gali pasirodyti patrauklus. Kita vertus, jei automobiliu naudojamasi tik kelias savaites per metus, tradicinė nuoma gali pasirodyti pigesnė nei prenumerata. Konsultavimo bendrovės „Gartner“ atliktos apklausos duomenimis, beveik pusė klientų prenumeratos paslaugą tikrai svarstytų kaip vieną iš galimybių naudotis automobiliu. 12 proc. iš jų tokią paslaugą vertina ypač palankiai. „Iš tų, kurie dažnai naudojasi mobilumo platformų paslaugomis, tokiomis kaip „Uber“ arba „Lyft“, teigiamų vertinimų buvo sulaukta kone dvigubai daugiau, – sako „Gartner“ tyrimų skyriaus vadovas Michaelas Ramsey. – Kaina tikrai netaps svarbiausiu motyvu, skatinančiu žmones atsisakyti ketinimų įsigyti nuosavą automobilį. Labiausiai skatins tai, kad prenumeruoti yra kur kas paprasčiau nei būti savininku.“