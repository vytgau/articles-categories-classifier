Štai ir dabar – stovime su fotografu pamiškėje ir linguojam galvom: didelė mašina. Palyginus su pirmtaku, ji dabar 120 mm ilgesnė ir priartėjo prie simbolinės 5 metrų ribos (4970 mm) ir net 153 mm platesnė (2073 mm). Tik aukštis išliko beveik nepakitęs – 1888 mm (sumažėjo 2 mm) ir dėl to šis „Discovery“ atrodo tik dar labiau pūstažandis. Ir nors salone erdvė išties įspūdinga (atstumas tarp ašių išaugo 33 mm ir dabar siekia 2923 mm), sėdus prie vairo automobilio dydis pradeda atrodyti apgaulingas – sakytum vairuoji gerokai mažesnį modelį! Vairuotojo vieta – patogi, apžvalgumas – geras, komfortiška oda dengtas krėslas gerai prilaiko posūkiuose, o ir mašina valdosi gerokai smagiau nei tikėtumeisi iš tokių gabaritų technikos. Bet gal ir nereikėtų labai stebėtis. Automobilio koncepcija buvo pristatyta dar 2014 metais, tad iki debiuto inžinieriai turėjo laiko tobulinimams, o šių dienų „Discovery“ keičia aštuonerius metus rinkoje gyvavusį jo pirmtaką. Naujasis modelis dalinasi ta pačia platforma su dabartiniais „Range Rover“ ir „Range Rover Sport“, o interjeras pakeistas taip pat vadovaujantis dabartinių „Range Rover“ modelių stiliumi. Jis gali būti tiek penkiavietis, tiek ir septynvietis, mes išbandėme penkiems keliautojams skirtą versiją. Ekonomiška galia 2 litrų turbodyzelinio motoro 240 AG galios ir 500 Nm sukimo momento (pasiekiamas jau prie 1500 aps./min.) visiškai pakanka 2,2 tonos sveriančiam visureigiui energingai judėti (nuo 0 iki 100 km/val. jis gali pagreitėti per 8,3 sek., o maksimalus greitis siekia 207 km/val.), tik pavarų dėžė erzino, periodiškai nepataikydama į natą su vairuotojo sprendimais. Bandytame modelyje sumontuotas 8 laipsnių kompanijos ZF „automatas“, padedantis taupyti degalus važiuojant didesniais greičiais. Bandymo metu per 382 km įvairiausiomis sąlygomis varikliui prireikė vidutiniškai 7,2 litrų dyzelino šimtui kilometrų – visiškai arti gamintojų deklaruojamo 6,4 litro rodiklio. Naujame „Discovery“ galimi varikliai – 3 litrų V6 benzininis su elektromechaniniu kompresoriumi, pasiekiantis 340 AG galią ir 450 Nm sukimo momentą ir trys turbodyzelinės jėgainės: bandytas 2 litrų 240 AG ir 500 Nm, silpnesnė 2 litrų 180 AG ir 430 Nm versija ir 3 litrų jėgainė, kuri išvysto 258 AG galią ir net 600 Nm sukimo momentą. Visi derinami tik su automatine pavarų dėže. Posūkiuose dėl savo aukščio „Disco“ neišvengiamai krypsta daugiau nei kiti modeliai, bet sveiko proto ribose, o automobilio valdymas netgi stebėtinai tikslus tokiam dičkiui. Visi mazgai pasižymi gera garso izoliacija: „Discovery“ rieda tyliai ir komfortiškai, pakaba dusliai dunksi kažkur tolumoje, o nuolatinė visų ratų sistema posūkius Labanoro regiono žvyrkeliuose, kuriais važiavom, paverčia gerokai saugesniais. Bandytame modelyje sumontuota pneumatinė pakaba ne tik padidina važiavimo komfortą, bet ir praplečia automobilio praktiškumo lauką – pradedant pravažumo kriterijais ir baigiant tokia nugirsta pastaba prie vieno prekybos centro: „žiūrėk, galima bagažniką pakelt, jeigu nugarą skauda“... Maksimali visureigio prošvaisa su šia pakaba siekia net 28,4 cm (standartinė pakaba – 22 priekinės ašies ir 22,8 galinės). Jau standartinėje įrangoje montuojama antros kartos „Land Rover“ patentuota „Terrain Response“ sistema pati stebi važiavimo aplinką ir automatiškai optimizuoja važiuoklės ir pavaros nustatymus, geriausiai tinkančius sąlygoms, arba leidžia vairuotojui pasirinkti režimus savo nuožiūra. Elektroninės smegenys daugybę kartų per sekundės dalis vertina pakabos eigos aukštį, variklio, pavarų dėžės parametrus, akceleratoriaus ir vairo padėtis, kėbulo nuokrypio laipsnį bei kontroliuoja blokuojamų diferencialų darbą – turėdama tokį išsamų duomenų paketą, mašina pati tiksliai skirsto trauką ar stabdymo jėgą kiekvienam ratui. Gyvenantiems dažnai besikeičiančio oro sąlygomis ar mėgstantiems nulipti nuo tradicinio asfalto „Terrain Response“ turėtų labai palengvinti gyvenimą. Pilnutėlis šaldytuvas Savo išvaizda tapęs labiau panašus į 70-ųjų milžiniškus apvalainus šaldytuvus „Discovery“ išsaugo užduodamą toną ir viduje: siūlo daug erdvės ir keletą senamadiškų sprendimų. Pavyzdžiui, prietaisų skydelis, kurio ciferblatai ir rodyklėlės primena senuosius „Land Rover“ modelius, ir tipiška masyvi centrinės konsolės architektūra ar atsiverčiantis valdymo bloko skydelis, po kuriuo slepiasi kompaktinių diskų grotuvas. Ech, tas britų tradicionalizmas: kartais žavintis, kartais nuobodus. Bet kokybės dvelksmo vargu ar kas pasiges: solidžios, liečiant malonios medžiagos, 10,2 colio įstrižainės (bazinėse versijose – 8 colių) ir ypatingai geros raiškos (vaizdo kamera atrodo, lyg filmuotų HD) centrinis lietimui jautrus ekranas, kuriame galima valdyti beveik visas automobilio funkcijas, tik užvedus išnyrantis „Jaguar Land Rover“ koncerno skiriamasis atributas – sukamasis pavarų valdiklis ir įvairūs kiti malonūs mažmožiai, tarp kurių ir ne vienas praktiškas sprendimas. Galinės naujos kartos modelio lempos iš vertikalių tapo horizontaliomis, nebeliko bagažinės durelių padalinimo į dvi dalis. Dabar naujasis bagažinės dangtis pagamintas iš lengvų medžiagų lydinio, gerinant svorio paskirstymą. Galinė stogo dalis išliko kiek labiau iškilusi palyginus su priekine, kaip ir ankstesniuose modeliuose, tačiau tas skirtumas tapo vos matomas. Tad be keleto priekabių, reikia tiesiog pripažinti, kad automobilis tapo gerokai šiuolaikiškesnis, neprarasdamas savo identiteto. Visureigis puikia tinka 4-5 asmenų šeimai ir jos kelionėms: salone gausu vietos smulkesniems ar didesniems daiktams pasidėti, tiek priekyje, tiek gale yra po keletą USB jungčių elektroniniams įtaisams krauti, erdviai sėdėti gali penki suaugę žmonės (galinės sėdynės slankioja išilgai ir turi reguliuojamas nugarėles), o bagažinės tūris – labai solidus. Štai, mūsų bandomo penkiaviečio modelio bagažo skyriuje telpa net 926 l krovinio. Sumani sėdynių valdymo sistema leidžia išimti po vieną krėslą ir bagažo talpumo skaičiai toliau auga įspūdingai: likus 4 sėdynėms – 1473 l, likus 3 – 1937 l, o išėmus visą galinę eilę šaldytuvas gali vežti šaldytuvą – 2406 l! Tad jei automobilis ne tik atrodo solidžių apimčių, bet ir talpina visko atitinkamai ilgam išgyvenimui kelionėje ar klajonėje po bekeles. Praktiškų sprendimų sąrašą iš pasirenkamų siūlymų papildo elektra valdomas vidinis bagažo uždangalas, vandeniui atspari automobilio apyrankė-raktas, o buriuotojams dar pridursiu, kad šis „Discovery“ gali tempti iki 3,5 tonos krovinį. Siūlo riboto tiražo versijas Lietuvoje naujojo „Land Rover Discovery“ kaina prasideda nuo 52 tūkst. 400 eurų už visureigį su 2 litrų turbodyzeliniu varikliu. Vienintelė versija su benzininiu motoru startuoja nuo aukštesnio įrangos lygio ir 60 tūkst. 800 eurų – analogiškai siūlomas ir „Disco“ su galingiausia dyzeline jėgaine. Beje, juose pneumatinė pakaba montuojama standartiškai. Mūsų bandytas „Discovery 2.0l Sd4 HSE“ su aukštesnio lygio įranga kainavo 67 tūkst. 400 eurų, o jame sumontuota papildoma įranga (panoraminiai stoglangiai, pneumatinė pakaba, juodos lubos ir smulkesni patobulinimai) įvertinta dar 6 tūkst. eurų. Ieškantiems išskirtinumo, gamintojai siūlo rinktis riboto tiražo „Discovery First Edition“ su 3 litrų „turbodyzeliu“, už kurį teks pakloti bent 85 tūkst. 400 eurų. Septynvietės versijos kainuoja 1658 eurais brangiau.  Standartinės įrangos sąrašas netrumpas. Čia be tradicinės stabilumo palaikymo sistemos veikia ir stabdymo jėgos paskirstymo, avarinio stabdymo, elektroninė sukibimo, greitėjimo, nusileidimo nuo kalno su bekelei pritaikytu ABS veikimu kontrolės, taip pat – apsiversti neleidžianti stabilizacijos programa. Tarp dažniau sutinkamų vairuotojo asistentų – adaptyvi greičio palaikymo sistema ir perspėjimas apie nukrypimą nuo važiavimo juostos, o mėgstantiems praktiškumą turėtų patikti mūsų kraštams tinkanti maloni smulkmena – šildomi stiklo plovimo purkštukai. Renkantis aukštesnius įrangos lygius apdailoje atsiranda ąžuolo lukštas, raštuota oda ant elektra valdomų sėdynių, dekoratyvinis salono apšvietimas, 380 arba 825 vatų garso sistema „Meridian“, trijų (arba keturių už atskirą mokestį) zonų klimato kontrolė ir įvairūs kiti komforto elementai. Taigi, „Discovery“ šalia išsaugotos tikro visureigio legendos įgauna vis daugiau komforto ir tuo pačiu lieka ištikimas britiškam, kiek senamadiškam, tačiau stilingam įvaizdžiui. Šis malonumas nepigus, bet savo pirkėją greičiausiai ras bet kuriame pasaulio kampe. Kas labiausiai patiko: Universalus, apgalvotas iki smulkmenų ir atlaidus bet kokiems keliams automobilis. Kas labiausiai nepatiko: Per tokius automobilius gatvės ir liks tvarkomos vėžlių tempais!