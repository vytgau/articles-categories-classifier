Pagal tradiciją ralis buvo skirtas pagerbti žymių šalies automobilių sporto meistrų, Anapilin iškeliavusių brolių Arvydo ir Kastyčio Girdauskų atminimą. Įvertindama nuopelnus šalies automobilių sportui, Lietuvos automobilių sporto federacija (LASF) po mirties jiems suteikė „Lietuvos automobilių sporto meistrų” vardus. Kartu su „Kauno rudens“ raliu vyko ir Lietuvos automobilių mini ralio čempionato IVetapo varžybos, kurių dalyviams per dieną teko įveikti 260 km ilgio trasą, besidriekiančią Kauno miesto, Kauno ir Šakių rajonų, Lukšių, Lekėčių, Griškabūdžio seniūnijų keliais. Beveik 30 km šios trasos sudarė greičio rungtys, iš kurių trys driekėsi žvyrkeliais. Besivaržančiųjų tik „Kauno rudens“ ralio įskaitoje laukė 40 km trumpesnė trasa, iš kurios 20 km buvo greičio rungtys, o dvi iš jų – žvyro keliais. Kaip genys margą lenktynininkų koloną dar labiau paįvairino šiemet pirmą kartą į „Kauno rudens“ ralių programą įtrauktos istorinės technikos mėgėjų varžytuvės, kuriose dalyvavo 8 senovinių automobilių puoselėtojai. Ralio organizatoriai neapsiriko vildamiesi, kad būtent ši technika, išrikiuota Rotušės aikštėje, o vėliau nuvairuota net iki Šakių, taps visų lenktynių puošmena bei didžiausiu žiūrovų traukos objektu. Istoriniai automobiliai ne tik dalyvavo renginio atidarymo parade, bet ir varžėsi lenktynių, žinoma, jiems specialiai parinktų, gerokai lengvesnių, trasose. Senovinių automobilių klasėje nugalėjo Arūnas Adomaitis, vairavęs BMW 327 ir greičiausiai įveikęs visas specialias rungtis. Jis 30 sekundžių pranoko antrąją vietą užėmusį Gintautą Žičkų su „Mercedes Benz 320“ ir Gediminą Miškinį, kuris vairavo „Plymouth Deluxe“. Čempionatui artėjant prie pabaigos atkakliausia kova virė tarp šalies automobilių mini ralio čempionato IV etapo dalyvių, kurių „Kauno rudens“ ralyje sulaukta net 54 ekipažų. Tai rodo, jog varžybos tolydžio populiarėja ir turi puikias perspektyvas. Absoliučiai greičiausi ir pirmi mini ralio SGC4 klasėje su „Subaru Impreza GT“ buvo „AG Racing“ ekipos nariai Vytis Pauliukonis ir Audronis Gulbinas, visose greičio rungtyse užtrukęs 19 min. 24 sek. Šio ekipažo pergalė nekėlė didelių abejonių nei varžovams, nei žiūrovams. Vytis su Audroniu – puikiai stygas susiderinęs duetas, ralyje „Aplink Lietuvą“ trečią kartą paeiliui laimėjęs garbingiausią trofėjų, geidžiamiausią kiekvieno lenktynininko kolekcijoje – Prezidentės Dalios Grybauskaitės taurę. 20 min. 20,8 sek. – toks rezultatas garbingą antrąją vietą ir pirmąją „Open 2WD“ klasėje garantavo tos pačios komandos Jono Skrebūno ir Ilonos Steponėnės ekipažui, vairuojančiam „Honda Civic“ automobilį. Trečiąją prizinę vietą ir pirmąją SGC1 klasėje laimėjo Vaidas Karašauskas su Inga Surdokiene. Jie vairavo „Honda Civic“ ir trasoje užtruko 20 min. 27,3 sek. SGC2 klasėje pergalę šventė Igoris Aleksejevič su Gintare Palubinskaite, SGC3 – Darius ir Laima Saulevičiai, „Open 4WD“ – Gintaras Šalkauskas su Evelina Dringeliene, I – Arūnas Kudarauskas su Egidijumi Babeliu, o V – Saulius Nausėda su Vincu Verbyla. Mini ralio čempionato IV etapo komandinę įskaitą laimėjo Kauno autoklubo sportininkai, surinkę 83 taškus. Antra liko „AG Racing“ ekipa (74 taškai), o treti – KTK autoklubo sportininkai, pelnę 53 taškus. Ralio „Kauno ruduo 2017“ dalyviai varžėsi net dešimtyje klasių, todėl bemaž kiekvienam šių lenktynių dalyviui batalijas gelstelėjusiais rudens lapais nusėtose trasose primins iškovotos taurės ir specialūs prizai. Pagrindinis šio ralio trofėjus – Arvydo ir Kastyčio Girdauskų atminimo taurė – įteikta sporto meistrų-veteranų įskaitos laimėtojams, vilniečių Rimgaudo Statnicko ir Rimanto Pukėno ekipažui, ir šįkart likusių ištikimiems „VAZ 21061“ automobiliui. „Moskvich“ klasėje nugalėjo Arvydas Šėgžda su Mindaugu Pečiuliu, o „Volga 21“ – specialiai į šį ralį iš Graikijos atvykęs Edvardas Singurindis, kuriam talkino dabar Izraelyje gyvenantis Juozas Leonavičius. Šioje klasėje antrąją vietą laimėjo šeimyninis tėvo ir dukros Ričardo ir Kotrynos Matijošaičių ekipažas, o dvylikametei Kotrynai įteiktas ir specialus jauniausiosios ralio dalyvės prizas. Vyriausiojo lenktynininko prizu pagerbtas 82-ejų Olegas Alius Krikštanis, kuris kartu su Vytautu Utyra laimėjo trečiąją vietą „Volga GAZ 24“ klasėje. Joje pergalę šventė Rimantas Kairys su Edvinu Pagirsku, o antrąją vietą užėmė Arvydai Komliauskas ir Kačiukas. 