Šioje klasėje galima išvardinti kelias dešimtis automobilių – nuo jau anksčiau paminėtų modelių iki „Škoda Fabia“, „Honda Jazz“ ar „Nissan Micra“ – kad ir kaip būtų keista, tačiau šių, gana gerai rinkoje žinomų vardų, net nėra tarp populiariausių dešimties modelių. O būtent „Kia Rio“ ir yra dešimtas, kurių Lietuvoje pernai buvo parduoti 62 vnt. – palyginimui, mūsų šalyje trečio pagal populiarumą šio segmento modelio „Hyundai i20“, kuris iš esmės yra tas pats automobilis, tik kitaip apsirengęs, pernai buvo parduoti 174 vienetai. Sutikime, kad pardavimai mūsų šalyje nėra įspūdingi, ypatingai įvertinant, kad šis segmentas – populiariausias Europoje. Tiesa, Lietuvoje pirkėjų skonis nors po truputį ir artėja europietiškojo link, bet vis dar kitoks – čia populiariausi kompaktinio ir vidutinio dydžio automobiliai, tokie kaip „Škoda Octavia“, „Nissan Qashqai“ ir „Volkswagen Passat“. Bet akivaizdu, kad anksčiau ar vėliau šie B klasės automobiliai pradės dominuoti ir lietuviškų pardavimų suvestinėse, todėl „Kia“ ambicijos ne tik Europoje, bet ir Lietuvoje turi pagrindą. Kaip ne kaip, „Kia Rio“ yra populiariausias šios korėjiečių markės automobilis pasaulyje (tiesa, daugiausiai jų parduodama Azijos rinkoje sedano modelio pavidalu, taip pat Rusijoje, kur pernai jis tapo populiariausiu modeliu, aplenkęs „Lada Granta“). Na, o Europoje, lygiai taip pat kaip ir Lietuvoje, jis yra trečias pagal populiarumą „Kia“ automobilis, nusileisdamas tik markės bestseleriams – kompaktiniam SUV „Kia Sportage“ ir hečbekui „Kia Ceed“. Tiesa, čia atotrūkis kur kas mažesnis – jei pernai Europoje buvo parduota 115 tūkst. 400 „Sportage“ ir 77 tūkst. 800 „Ceed“, tai „Rio“ įsigijo 68 tūkst. 600 pirkėjų. Tuo tarpu Lietuvoje šios markės pardavimai atitinkamai buvo tokie – „Sportage“ 507 vnt., „Ceed“ 162 vnt., „Rio“ – jau minėti 62 vnt. Naujas modelis – evoliucija, bet ne revoliucija Galbūt nustebsite, tačiau tai – jau ketvirtoji „Rio“ karta. Sąžiningai prisipažinsiu – prieš vykdamas į bandymus net tikslinausi, kuriam segmentui priklauso automobilis – jei ir teko apie jį kažką girdėti, tai tik tiek, kad Lietuvoje juos pirkdavo įmonės savo vadybininkams. Kalbant apie išvaizdą akivaizdu, kad naujasis modelis dailesnis už pirmtaką, bet eismo sraute jis neišsiskiria. Į klausimą, kodėl „Ria“ neturi ryškesnio dizaino, gamintojo atstovai turi kozirį – šiame Europoje populiariausiame segmente tai per būtų per daug rizikinga, juolab, kad ir rinka aiški – Vokietija, kur praktiškos savybės vertinamos labiau nei išskirtinumas. Galbūt ir taip – visgi automobiliui, kuris gaminamas Pietų Korėjoje, Europoje tenka ir teks konkuruoti su ilgamečiais šios klasės favoritais – Britanijoje pirkėjus labiausiai vilioja „Fiesta“, Vokietijoje – „Polo“, Prancūzijoje – „Clio“ ir taip toliau – šį sąrašą galima tęsti be galo. Ir nors „Kia“ automobiliai seniai nebėra pigiausi rinkoje, „Rio“ turi ką pasiūlyti. Kalbu apie automobilio savybes, kurios klasėje – tarp geriausių, o kai kur – ir unikalios. Žinoma, išlepintiems žaismingos „Sportage“ ir „Ceed“ išvaizdos galbūt pritrūks ryškesnių bruožų, bet reikia pripažinti – hečbekas visai dailus. Galiausiai – dėl skonio nesiginčijama. Palyginti su ankstesnės kartos modeliu, 4 m ilgio mašinos dydis beveik nepasikeitė – ji tapo 15 mm ilgesnė, 5 mm žemesnė – akivaizdu, kad gamybai pritaikyta ankstesnės kartos platforma. Žinoma, automobilio kėbulas dėl jo gamyboje 30 proc. daugiau panaudoto itin tvirto plieno, tapo gerokai standesnis – tai svarbu ne tik saugumui, bet ir valdymo savybėms, taip pat didesniam važiavimo komfortui. Tęsiant kalbą apie saugumą – kaip sako gamintojas, tai yra pirmas klasėje automobilis, kuris turi pėsčiųjų atpažinimo ir automatinio stabdymo sistemą (užsakoma papildomai) – nors greitai ji taps privaloma visuose automobiliuose, smagu, kad atsiranda pionieriai, diegiantys pažangiausias technologijas. Pats automobilio salonas – puikus balansas tarp kokybės ir praktiškumo, o jei vertinti pagal klasės standartus, tai jis būtų prie pavyzdinių – pavyzdžiui, prietaisų skydelyje gali būti tiek ir minkšto, tiek ir spalvoto plastiko intarpai, o sėdynės – vienos patogiausių, kuriose teko sėdėti šio dydžio automobiliuose. Multimedijos sistemą per „Android Auto“ ir „Car Play“ galima susieti su telefonu ir, naudojantis savo duomenų srautu, navigatoriaus ekrane matyti pranešimus realiu laiku apie spūstis, greičio kameras, ieškoti lankytinų vietų – naujos kartos vairuotojai tikrai nesijaus nuskriausti. Be to, jis vienintelis savo klasėje, kuris galiniams keleiviams siūlo USB jungtį. Tiesa, vietos gale nėra itin daug, nors bagažinė yra viena didžiausių klasėje – į ją telpa nuo 325 iki 980 l.  Kelyje – be netikėtumų Pigiausi modeliai – su 1,2 ir 1,4 litro darbinio tūrio MPI benzininiais atitinkamai 84 ir 100 AG varikliais kainuoja nuo 11 tūkst. 990 ir 14 tūkst. 990 eurų. Išbandėme pastarąjį ir akivaizdūs dalykai pasitvirtino – su šiais atmosferiniais motorais dinamiškai važiuoti galima tik palaikant aukštus sūkius, bet ir džiaugsmo tai suteikia nedaug, ir degalų sąnaudos auga lyg ant mielių. Kur kas smagiau – su urzgiančiu turbobenzininiu 1,0 T-GDI varikliu. Tiesa, bandymuose buvo tik 100 AG versija, kuri komplektuojama su penkių greičių pavarų dėže – galingesnis, 120 AG variantas turi 6 pavarų dėžę ir tai akivaizdžiai geriau degalų sąnaudoms. Deja, bet automobilio kaina su tokiu varikliu prasideda net nuo 15 tūkst. 990 eurų – Lietuvoje už tiek galima įsigyti ne pačios pigiausios komplektacijos gerokai erdvesnį „Škoda Octavia“. Dar galima rinktis iš dviejų dyzelinių modelių (1,4 l 77 AG arba 90 AG, kurie kainuoja nuo 14 tūkst. 990 eurų), nors šioje klasėje toks pasirinkimas nebūtų itin logiškas ir tinkamas nebent tik itin daug kilometrų sukantiems vadybininkams. Taip pat kitais metais bus galima įsigyti ir modelį su automatine 7 greičių dviejų sankabų pavarų dėže, kuri bus derinama arba su 120 AG turbobenzininiu, arba 90 AG turbodyzeliniu varikliu. Važiuojant automobiliu didelių netikėtumų nebuvo – „McPherson“ priekinė pakaba ir galinė torsioninė svirtis yra standartas šių automobilių klasėje – nors, kaip įprasta „Kia“ modeliuose, elektrinio vairo stiprintuvo veikimas nėra itin jautrus, bet maža mašina valdoma be priekaištų ir prognozuojamai, ir tik didesniuose nelygumuose ribota galinės svirties eiga nebeužtikrina pakankamo komforto. Vienas iš daugelio Palyginti su pirmtaku, automobilyje buvo žymiai pagerinta garso izoliacija – ji tikrai neprasta, tik verta atkreipti dėmesį, kad su 17 colių ratlankiais tiek važiavimo komfortas, tiek ir nuo ratų arkų į saloną sklindantis triukšmas yra gerokai didesnis nei su 16 colių ratais – verta pagalvoti ar dėl grožio verta aukoti komfortą. Ir jei manęs paklaustų ar verta rinktis šį automobilį, galėčiau ji drąsiai rekomenduoti. Saugus, pažangus, praktiškas – jei tik jis užkabino jūsų širdį, nematau priežasties neišbandyti. Nors pats jame labiausiai pasigedau to paties gamintojo „Sportage“ ir „Ceed“ modelių išskirtinumo – su žavia ir išskirtine išvaizda būtų kur kas lengviau užkariauti ne tik Vokietijos, bet ir kitų Europos šalių pirkėjų simpatijas. Įvertinimas 7/10 „Kia Rio“ techniniai duomenys Variklio darbinis tūris: 998 cm3 Degalai: benzinas Galia: 74 kW/100 AG/4500 aps./min. Maksimalus sukimo momentas: 171 Nm/1500-4000 aps./min. Pavarų dėžė : 5 laipsnių mechaninė Varantieji ratai: priekiniai Ilgis: 4065 mm Plotis: 1725 mm Aukštis: 1450 mm Važiuoklės bazė: 2580 mm Svoris: nuo 1055 kg Įsibėgėjimas iki 100 km/val.: 10,7 sek. Maksimalus greitis: 188 km/val. Vidutinės degalų sąnaudos: 4,5 l/100 km CO2 emisija: 102 g/km Bagažinės tūris: 325/980 litrai Kaina: 15 tūkst. 990 eurų (bazinė kaina – nuo 11 tūkst. 990 eurų)