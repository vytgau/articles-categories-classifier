Tai ne vienintelė „Audi“ naujiena. Prieš atveriant duris Niujorko autosalonui „Audi Sport“ lenktyninių automobilių padalinys anonsavo „Audi R8 LMS“ modelio GT4 versiją. Tai serijinės gamybos lenktyninis automobilis, kuris debiutuos 2017 m. gegužės 25-28 dienomis Niurburgringo trasoje Vokietijoje. „2016-ieji buvo sėkmingiausi „Audi“ klientų komandoms. Vien su „R8 LMS“ pelnyti 24 čempionų titulai, iškovotos 85 pirmosios vietos ir 100 antrųjų-trečiųjų prizinių vietų, suteikusių garbę pakilti ant podiumo“, – taip išskirtinio R8 idėją grindė „Audi Sport GmbH“ padalinio vadovas Stephanas Winkelmannas. Anot gamintojų, „Audi R8 Coupé“ turėtų sužavėti daugelį savo įdomiais išvaizdos akcentais. Automobiliai bus nudažyti raudonos, sidabrinės ir juodos spalvos deriniu bei dekoruoti unikaliais apdailos elementais. Pagrindinis galinės dalies akcentas – juodos spalvos trapecijos formos išmetimo sistemos atvamzdžiai. Išskirtinio dizaino dešimties stipinų 20 colių ratlankiai su „Audi sport“ emblemomis nukalti iš aliuminio.  V10 variklio galią išduoda tarp stipinų aiškiai matomos raudonos spalvos stabdžių apkabos, apimančios ne mažiau įspūdingus keraminius stabdžių diskus. Vokietijoje šios versijos modifikacija su 397 kW (540 AG) V10 varikliu kainuos nuo 181 tūkst. 900 eurų. Dar galingesnės modifikacijos su 449 kW (610 AG) V10 plus varikliu kaina prasidės nuo 205 tūkst. 800 eurų. Užsakymai bus priimami nuo gegužės, o tiekimai prasidės 2017 m. vasarą. Antroji naujiena – „Audi R8 LMS GT4“ – skirtas sportininkams megėjams ir net privačių čempionatų organizatoriams, tęsiantis prieš penkis dešimtmečius prasidėjusią „Grand Tourismo“ (GT) klasės žiedinių lenktynių tradiciją ir atitinkantis šiuo metu galiojančius griežtus GT4 reikalavimus. Gimęs Europoje, GT4 versijos „Grand Tourismo“ klasės formatas nuo šių metų sezono intensyviai propaguojamas tarptautiniu mąstu ir jo lenktynės gali vykti daugybėje Europos, Šiaurės Amerikos Azijos ir Australijos trasų. Dabar pasaulyje yra jau 13 čempionatų, kuriuose gali varžytis GT4 klasės modeliai. Beveik 60 proc. „Audi R8 LMS GT4“ detalių ir agregatų yra unifikuoti su eismui viešojo susisiekimo keliais tinkamu serijinės gamybos „Audi R8 Coupé“, kuris, kaip ir lenktyninis automobilis, išrieda pro tuos pačius Böllinger Höfe mieste (Vokietija) esančios „Audi Sport GmbH“ gamyklos vartus. Būtent tai garantuoja patrauklią įsigijimo kainą ir santykinai nedidelius eksploatacijos kaštus. Dabar vyksta 364 kW (495 AG) pajėgumo modelio homologacijos procesas ir intensyvus pasiruošimas masinei gamybai. Tikimasi, kad klientus pirmieji „Audi R8 LMS GT4“ pasieks dar iki šių metų pabaigos. Kartu visame pasaulyje kuriamas „R8 LMS GT4“ modeliui skirtas serviso, logistikos bei atsarginių dalių tiekimo tinklas, iš dalies daug kur pasinaudojant jau egzistuojančia bei pasiteisinusia pirmtako, t.y., iki šiol tiekiamo „RS3 LMS“ infrastruktūra.