Praėjusį mėnesį specialistus pasitelkusi viešoji įstaiga „Automobilių stovėjimo aikštelės“ atliko tyrimą. Jo metu paaiškėjo, jog stovėjimo vietų užimtumo rodiklis Laisvės alėjos ir Rotušės aikštės prieigose siekia net 90 procentų. „Tyrimas parodė, kad dėl laisvų vietų kasdien vyksta kone peštynės. Šiek tiek pakėlus tarifus sutrumpėtų laisvos stovėjimo vietos paieškos laikas, kadangi gana dažnai trumpam į miesto centrą atvykę vairuotojai turi sukti ratus, kol randa laisvą vietą. Be to, padidėtų automobilių rotacija stovėjimo vietose, automobiliai būtų paliekami trumpesniam laikui“, - teigė Kauno miesto savivaldybės Transporto ir eismo organizavimo skyriaus vedėjas Paulius Keras. Kauno miesto tarybai parengtame siūlyme numatyta, jog nuo birželio 1 dienos raudonos zonos tarifas padidės nuo 0,90 iki 1,20 Eur, o geltonos ir oranžinės zonų – nuo 1,20 Eur iki 2 Eur. Anot P. Kero, daugiau laiko turintys ir sutaupyti norintys vairuotojai visuomet turi alternatyvą automobilius palikti nemokamose šiek tiek atokiau nuo Laisvės alėjos esančiose erdvėse – Karaliaus Mindaugo prospekte, „Akropolio“ stovėjimo aikštelėje, „Žalgirio“ arenos prieigose ar Jonavos gatvėje esančioje prekybos centro „Prisma“ aikštelėje. Tuo tarpu Savanorių prospektą siūloma priskirti žaliajai zonai, kurioje automobilių stovėjimas kainuoja 0,3 Eur. „Atlikto tyrimo rezultatai parodė, jog vidutinis Savanorių prospekto stovėjimo vietų užimtumo rodiklis siekia 80 procentų, o vietomis net 90-95 procentus. Tai reiškia, jog vairuotojai, ieškodami laisvų vietų, sukuria papildomą eismo srautą, kuris mažina gatvės pralaidumą“, - aiškino P. Keras. Anot P. Kero, pastaruoju metu sulaukta nusiskundimų iš Savanorių prospekte įsikūrusių verslininkų, kurie skundėsi, jog jų klientai paprasčiausiai neturi kur pastatyti automobilio. Už automobilių stovėjimą surinktos lėšos keliauja tiesiai į miesto biudžetą, kuris naudojama miesto infrastruktūrai gerinti: asfaltuojamos stovėjimo aikštelės, įrengiami dviračių takai, tvarkomos miesto gatvės bei šaligatviai, remontuojami tiltai.