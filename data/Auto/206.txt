A1 ir Ašigalio gatvės jungtis patenka į Kauno savivaldybės ir Lietuvos kelių direkcijos (LAKD) jurisdikcijas, todėl darbai vyksta skirtingais tempais. „Mes pradėjome gerokai anksčiau, nes mūsų yra kur kas didesni darbai. Kelių direkcija darbus taip pat užbaigs savo ruožtu. Mes labai senai norėjome šios jungties, bet kažkodėl jos niekas nejudino, o bendrajame plane ji nupiešta jau seniausiai. Tarkime, važiuoti į Kauno klinikas jau bus patogiau naujuoju keliu nei Jonavos gatve“, – sako Kauno savivaldybės administracijos vadovas Gintaras Petrauskas. Planuojama, kad Kauno savivaldybė darbus savo teritorijoje užbaigs iki rugsėjo. „Manau, kad Kelių direkcija iki to laiko savo darbų nespės užbaigti. Galbūt iki spalio ir pabaigs. Bet kokiu atveju iki metų pabaigos darbai tikrai bus baigti“, – sako G. Petrauskas. Kauno savivaldybė atliks darbų už daugiau nei milijoną eurų – supilami kelio pylimai, bus įrengtos komunikacijos, žiedinė sankryža. LAKD įrengs greitėjimo ir lėtėjimo juostas. Kada darbai persikels ir ar apskritai persikels į Kleboniškio miško pusę – kol kas neaišku. „Kada darbai persikels į kitą pusę – žino tik ponas Dievas. Ten dar yra reikalų su sklypu paėmimu. Pagal seną planą čia turėjo būti viadukas, bet dabar koncepcija kiek keičiasi ir neaišku, ar viadukas bus statomas“, – teigia G. Petrauskas.  Planas Planuojama, kad dar šiais metais prasidės grandiozinė Islandijos plento rekonstrukcija. Pagrindinis žvilgsnis krypsta į du tiltus, kuriais vyksta judriausias eismas Lietuvoje. Skaičiuojama, kad per A1 atkarpą nuo Biruliškių sankryžos iki „Via Balticos“, į kurią patenka ir A. Meškinio (Kleboniškio) tiltai, kasdien vidutiniškai pravažiuoja daugiau nei 57 tūkst. automobilių. Maksimalus rodiklis – net 64 tūkst. transporto priemonių. Pirmiausia planuojama pastatyti naują, dviejų eismo juostų tiltą nuo Kleboniškio pusės. Tuomet viduryje atsidursiantis seniausias tiltas būtų dalinai griaunamas, o jo vietoje statomas visiškai naujas keturių eismo juostų tiltas.