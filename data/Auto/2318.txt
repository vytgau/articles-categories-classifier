Idėjos iniciatorius VĮ „Regitra“ generalinio direktoriaus pavaduotojas Saulius Šuminas su šiuo vairuotojų egzaminavimo tvarkos pakeitimu, sieja tik teigiamus rezultatus: „būsime įsitikinę, kad žmonės sugebės parkuotis ten, kur jie važinės kiekvieną dieną, prie darbo, prie parduotuvės ir pan“. Pasak S. Šumino, ši idėja buvo nusižiūrėta iš Vakarų Europos šalių ir jau nuo 2009 m. siūlyta Vyriausybei, tačiau palaiminimą gavo tik dabar – 2017 m. Vakarų Europoje jau seniai niekas nesipraktikuoja uždarose aikštelėse ir tai grindžiama labai paprastai. Juk, aikštelėje parkuojant automobilį žmonės nežūva, tad kam ten gaišti laiką. Viskas dėl bendros gerovės Šiuo klausimu VĮ „Regitra“ atstovui pritaria buvęs lenktynininkas Darius Jonušis. Jis taip pat nemato jokių tokio egzaminavimo minusų. „Aš manau, kad tai yra gerai. Jeigu kalbame apie mokymą vairuoti, apie vairuotojo sugebėjimus, tai vienareikšmiškai, kada jis vairuoja realiame eisme, daugiau bus aiškumo, ar jis turi pakankamai žinių, ar ne, negu aikštelėje. Netgi, jeigu ir bus kažkokios minimalios problemos, viskas daroma dėl bendros gerovės, galutiniame rezultate viskas bus tik geriau, gal nebereikėtų dėl to verkti“, – sakė D. Jonušis. Konfliktinės situacijos Bet čia prabyla ir kita pusė – vairavimo mokyklų atstovai. Vairavimo mokyklos „Auto ABC“ instruktoriaus Tado Puidoko teigimu, dėl šio pakeitimo, egzamino metu kils daug konfliktinių situacijų, nes egzaminuotojai tikrai neleis apgadinti automobilių. Parkuojant automobilį, kai jiems atrodys, kad jau reikia, sustabdys automobilį ir egzaminas bus baigtas. Būsimi vairuotojai dažnai nesutiks, nes, tarkim, jau netrukus ir patys būtų sustoję, tik norėjo dar truputį pavažiuoti, nes vietos dar buvo. Su gairelėmis – kitaip: jeigu jų nekliudo, vadinasi viskas tvarkoje ir niekas automobilių nestabdo. „Aikštelėje svarbu, kad kuoliuko nenuvertei, ir viskas tvarkoje. O parkuojant tarp automobilių, kas įvertins saugų atstumą? Egzaminuotojas tikrai neleis įbrėžti automobilio, paspaus stabdžio pedalą ir viskas – egzaminas baigtas. Sakys: „viskas, tu per arti privažiavai“. O mokinys sakys, kad dar buvo vietos, kad dar neatsitrenkė. Kils daug ginčų. Bus tikrai protestų ir pan.“ – emocingai samprotavo T. Puidokas. Tačiau VĮ „Regitra“ generalinio direktoriaus pavaduotojas šiuo klausimu kategoriškas: „Jeigu nepasitikima egzaminuotoju, tai tuomet visos situacijos yra konfliktinės. Egzaminuotojas tam ir yra apmokytas, kad priimtu reikiamus sprendimus laiku ir vietoje – jis atsakingas ir už patį mokinį. Jeigu mes suteikėme egzaminuotojui teisę spręsti, kas atliekama gerai, o kas ne, tai turbūt reikėtų juo ir pasitikėti.“ Be to, S. Šuminas teigia, kad mokinys pabandęs parkuoti automobilį ir pamatęs, kad automobilis tiesiog netelpa, gali ieškoti kitos vietos, ir tai nebus laikoma klaida. „Egzaminuotojo tikslas – ne ieškoti klaidų, kad žmogus neišlaikytų, o sudaryti visas sąlygas žmogui parodyti, ką jis sugeba. Jo darbas – netrukdyti išlaikyti egzaminą. Egzaminuotojas mato, ar žmogus nesugeba automobilio pastatyti, ar tiesiog yra per mažai vietos“, – apie egzaminuotojams suteiktus įgaliojimus samprotavo VĮ „Regitra“ atstovas. Beje, S. Šumino manymu, dėl šio pakeitimo bus pasiektas esminis lūžis, tai yra būsimi vairuotojai išmoks socialaus vairavimo arba socialaus parkavimo. Jeigu aikštelėje visuomet yra laisva vieta, tai mieste tokią vietą reikės susirasti ir automobilį pastatyti taip, kad jis niekam netrukdytų ir šalia tilptų kuo daugiau kitų transporto priemonių. „Pagrindinis tikslas ir yra, kad būsimi vairuotojai sugebėtų įvertinti aplinkybes ir priimti tinkamus sprendimus. Tarkim, važiuojame gatve ir mokiniui nurodoma, kad šioje gatvėje arba prie šio prekybos centro reikia rasti vietą ir pasistatyti automobilį. Parkuojant automobilį reikia galvoti apie kitus. Jeigu atvažiavai į kiemą, kuris yra tuščias, ir kažkur per vidurį numetei mašiną, nemanau, kad tai yra geras parkavimas. Jeigu kažkoks automobilis jau stovi priparkuotas, tai ir reikia statyti šalia jo, kad tilptų kuo daugiau mašinų. Arba, jeigu priekyje stovi automobilis, o kitas atvažiuoja ir sustoja per pusantro metro, tai taip pat, nemanau, kad toks parkavimas yra labai geras. Taip, tai nebus kritinė klaida, kad neišlaikei, bet tai bus klaida“, – apie esminius vairuotojų egzaminavimo pokyčius kalbėjo S. Šuminas. Galimos spūstys Tačiau ir šioje situacijoje T. Puidokas pastebi neigiamų pasekmių ir konstatuoja galimas automobilių spūstis. Instruktoriaus nuomone, mokomieji ir „Regitros“ automobiliai suvažiuos į tas pačias aikšteles, nes mokymai ir egzaminavimas dažniausiai vykdomi tais pačiais maršrutais. Jeigu taip nutiks, tarkim, prie tam tikros parduotuvės, tai pamatę verslininkai „suderins“ ženklus, kad tokiems automobiliams būtų draudžiama įvažiuoti (tarkime, gyvenamoji zona). „Kur tada važiuoti, kas liks patenkinti?“ – retoriškai klausia instruktorius. VĮ „Regitra“ atstovas tikina, kad tokių problemų pavyks išvengti. Kodėl? Nes bus analizuojama, ar per daug neapkraunama viena arba kita teritorija. Jeigu nuogąstavimai pasitvirtins, tai bus imtasi visų priemonių tuos srautus išskaidyti, kad ir po visą miestą. Tam, juk, nėra jokių kliūčių. „Vilniuje turime 25 automobilius. kadangi egzaminui aikštelių ar patalpų nereikia, mes galime automobilius paskirstyti per visą miestą. Tarkim, į skirtingas miesto dalis paleisti po 5 automobilius. Jeigu tai turės įtakos ir taps problema, mes priimsime sprendimus, kurie palengvins situaciją. Sugalvosime, kaip išskaidyti srautus per visą miestą, tikrai nelauksime bėdos“, – užtikrintai apie galimos problemos sprendimo būdus kalbėjo S. Šuminas. Suprastės rezultatai? Tarkime, kad visi minėti klausimai išspręsti. Ar šis egzaminavimo tvarkos pakeitimas turės įtakos egzaminuojamųjų rezultatams? Ir vėl kiekviena pusė skambina iš savo varpinės. Tačiau vairavimo mokyklų atstovai šiuo klausimu turi vieningą nuomonę – neišlaikiusių tikrai padaugės. Ir, būtent, dėl praktinio vairavimo stokos, nes vairuotojai paruošiami praktiškai per parą. „Kad neišlaikiusiųjų padaugės – faktas. Sako, kad aikštelė yra rusų palikimas. Gal ir rusų, bet jeigu mes žiūrime į Vakarų Europą, tai ir mokykime kaip Europoje, o ne kaip Rusijoje. Jie turi daug daugiau praktikos valandų. Mes turime 30 akademinių valandų. Išeina, kad per parą mes išmokome žmogų vairuoti ir jam jau turime duoti vairuotojo pažymėjimą. Niekas nenori mokytis ilgiau. Sako, kad jau atvažinėjo, kiek priklauso, tai jau turi mokėti važiuoti. Tarkim, Skandinavijoje mokiniai važinėja vos ne po du tris mėnesius, arba Latvijoje net nėra apibrėžtas valandų skaičius“, – apmaudą liejo T. Puidokas. Jam antrina vairavimo mokyklos „amplius.lt“ direktorius Artūras Pakėnas. Jo manymu, tokia sistema atims laiko iš praktinių pamokų realiame eisme, todėl mokiniai prasčiau gaudysis gatvėje. „Dalį pamokų, kurios buvo skiriamos važiavimui eisme, žiedais ir pan., teks skirti parkavimuisi gatvėse. Tada viskas priklausys nuo egzaminatorių, kokį lygį turi pasiekti mokiniai. Mokiniams tiesiog gali tekti pirktis papildomų pamokų ir tiek. Gali būti daugiau neišlaikiusių“, – samprotavo vairavimo mokyklos vadovas. Tačiau ir čia S. Šuminas turi savo argumentų: „Mūsų spėjimas, hipotezė – praktinį egzaminą išlaikys daugiau. Aikštelėse yra linijos gairelės ir dar visokių kliuvinių. Gatvėse nėra linijų, ant kurių negalima užvažiuoti, ar aukštų bortų ir pan. Tarkim, kai parkuojamasi prie daugiabučių ir pan., nėra linijos – nėra problemos šiame kontekste. O mokėjimas vairuoti yra labai individualus, 30 akademinių valandų ne visiems užtenka. Mintis paprasta – vairuotojas mokydamasis vairuoti, laiką turi leisti kelyje, o ne aikštelėse, nes žmonės žūsta keliuose“. Aikštelės lieka Bet kuriuo atveju, pasak T. Puidoko, vairavimo mokykloms ir patiems instruktoriams didžiąja dalimi niekas nesikeis, nes praktiškai visi ir anksčiau dirbo panašiai: pradžioje aikštelė, paskui gatvė. „Mes kažkiek išmokome mokinius automobilį valdyti, stabdyti, važiuoti ir tik kokią dešimtą pamoką išvažiuojame į miestą, į eismą. Kitaip, kur mokiniui mokytis įsibėgėti, pristabdyti? Būtinai visi pradės nuo aikštelių. Kaip tu gali paleisti į gatvę mokinį, kuris nežino, kaip važiuoti, kaip bėgius perjungti, kiek vairą pasukti ir pan. Paleisk tokį nemokantį į gatves, taigi bus kamščių kamštis“, – žodžių į vatą nevyniojo „Auto ABC“ instruktorius. Be to, kad ir valstybinis egzaminas bus pilnai laikomas eisme, vairavimo mokyklos vis tiek turės išlaikyti ar nuomotis aikšteles. Tam yra dvi labai paprastos priežastys. „Visų pirma, aikštelės yra privalomos pagal dabartinius įstatymus: jeigu neturi aikštelės, negali vykdyti mokymų. Na, ir antra, laikydami mokyklinį vairavimo egzaminą, mokiniai savo sugebėjimus turi pademonstruoti aikštelėje, nes tai taip pat numatyta teisės aktuose“, – situaciją aiškino T. Puidokas. Jam pritaria ir A. Pakėnas. Pasak jo, aikštelės neliks tik „Regitros“ egzamine, mokymuose ji vis tiek liks: „Mokyklos gavo dviejų tipų užduotis. Mokyklinį egzaminą privaloma išlaikyti tarp kūgelių, o „Regitros“ bus realiame eisme“. Kainos neturėtų kisti Na, ir pagaliau nors vienas aspektas, kuriuo visi sutaria – kainos neturėtų keistis. „Aš nemanau, kad toks vairuotojų egzaminavimo tvarkos pakeitimas gali keisti vairavimo kursų kainas. Žinoma, gali atsirasti viena ar kita mokykla, kuri konkurencijos sumetimais sumažins kainas. Tačiau mes negalime išeiti iš aikštelių, nes tai yra numatyta Susisiekimo ministerijos. Todėl, manau, kad sąnaudos nesumažės tiek, kad būtų mažinamos kursų kainos“, – apie kainodaros subtilybes samprotavo „amplius.lt“ direktorius. Jam antrina „Auto ABC“ vairavimo instruktorius T. Puidokas. O pastariesiems pritaria ir VĮ „Regitra“ generalinio direktoriaus pavaduotojas. Tik dar priduria, kad finansiškai niekas neturėtų keistis ne tik mokymo procese, bet ir egzamine. „Sąnaudos išlieka tos pačios, nes kur buvo laikas skirtas aikštelėje, tai yra 15 minučių, tai šis laikas bus perkeltas į miestą, į eismą ir viskas“, – sako S. Šuminas. Be to, jis mano, kad artimiausiu metu bus pakoreguoti ir kiti teisės aktai, tad ir mokyklinių egzaminų nebereikės laikyti aikštelėse. Ties šiais S. Šumino pamąstymais trumpos „paliaubos“ nutrūksta, jis iškart gauna atkirtį iš vairavimo mokyklų atstovų. Pasak jų, didžioji dalis vairavimo mokyklų ruošia ne tik B kategorijos, bet ir kitų kategorijų vairuotojus. O šis vairuotojų egzaminavimo pakeitimas liečia, būtent, tik laikančius B kategoriją. Vadinasi, visais kitais atvejais aikštelės yra būtinos, o tam tikrų kategorijų vairavimo mokymas kitur, negu aikštelėse, net sunkiai įsivaizduojamas.