Kol kas dar nėra aišku, ar elektromobilis bus visiškai naujas „Seat“ modelis, ar jo pagrindui pasitarnaus kažkuris iš dabar gaminamųjų. 2010-ais metais parodoje Ženevoje „Seat“ pademonstravo prototipinį elektrinį kupė automobilį „Ibe“, kuris buvo sukurtas panaudojant „Ibiza“ bazę. Koncepciniame modelyje buvo sumontuotas elektros variklis, kuris generavo 102 AG galią ir 200 Nm maksimalų sukimo momentą, ir 18 kWh ličio jonų akumuliatorių blokas. Su šia įranga „Ibe“ vienu įkrovimu galėjo įveikti 130 km atstumą. „Autocar“ taip pat rašo, kad „Seat“ kol kas nesiruošia gaminti hibridinių jėgainių, nes tam nėra laisvų pinigų investicijoms. Vietoje to, ispanai vysto dar vieno, mažesnio už šiemet debiutavusį „Ateca“ visureigio projektą. Preliminariais duomenimis, naujokas vadinsis „Arona“ ir bus kuriamas pasitelkiant to paties „Ibiza“ bazę, kuriai savo ruožtu naudojama markę valdančio vokiečių „Volkswagen“ koncerno garsioji modulinė MQB platforma. Dienos šviesą jis turėtų išvysti jau kitąmet. Taip pat „Seat“ kompanijoje svarstoma apie galimybę rinkoms pasiūlyti ir didelį visureigį, tačiau dėl šio modelio kol kas jokie sprendimai nepriimti. Vis dėlto „Auto Express“ cituoja kompanijos dizaino vadovą Alejandro Mesonero, kurio teigimu, 2018-aisiais bus stabdoma vienatūrio „Alhambra“ gamyba, o jį turėtų pakeisti ne kas kitas, bet šeimyninis SUV modelis, mat tokie dabar populiaresni. Anot A. Mesonero, naujasis „Seat“ visureigis bus šiek tiek mažesnis nei „Škoda Kodiaq“ ir turėtų pasirodyti tais pačiais 2018-ais metais.