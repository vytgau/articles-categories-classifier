Atsakingos tarnybos tikina, kad miestų centruose esantys daugiabučių kiemai tampa oaze nemokamo parkavimo ieškantiems vairuotojams ir tai siekiama pažaboti. Beje, uostamiesčio ir laikinosios sostinės pavyzdžiu seka ir Vilnius – sostinėje jau netrukus gali būti apmokestintas pirmasis daugiabučio kiemas. Tiesa, kol kas šis pasiūlymas dar svarstymų stadijoje. Ką daryti nuomininkams? Daugiabučių kiemų apmokestinimo pionieriais buvo klaipėdiečiai. Vėliau šią patirtį perėmė ir Kaunas. Tačiau liko neišspręsta viena bėda – jei esi buto nuomininkas, tada gali kilti keblumų. „Sprendimas lyg ir aiškus – tapti gyventoju. Tik įdomu, kiek nuomininkų centre deklaravę gyvenamąją vietą čia? Kiemas turi užtvarą – atvažiuokit, susimokėti ir kas nors jus uždarys. Kažkodėl šį kiemą vis tiek apmokestino, mokamas žemės nuomos mokestis savaivaldybei. Žinoma, radau alternatyvų – Karaliaus Mindaugo prospektas, Žalgirio arena (per naktį negalima laikyti) ir „Akropolis“. Visgi „Aropolio“ parkingas turi privalumų. Artėja žiema, nereiks kas rytą kasti sniego nuo automobilio. O pasivaikščiojimai niekada nepakens“, – juokauja kaunietis Andrius. Tiesa, jau ne taip linksmai priduria: „Parkuotis savo kieme turiu už nei daug, nei mažai – 1,2 EUR/val.“ Siūlo kalbėtis su savininkais Kaune šiuo metu sprendimo dėl nuomininkų nėra, o išeitys yra dvi. Pirmoji – deklaruoti gyvenamąją vietą nuomojame būste. Kita – tartis su būsto savininkais dėl lengvatinio parkavimo leidimo įsigijimo. O jų kainos sąlyginai nėra itin didelės. Pirmasis leidimas kainuoja 35 eurus metams, antrasis, jei šeima turi ne vieną automobilį – 70 eurų. Įmonėms, kurios savo veiklą vykdo apmokestintuose kiemuose, pirmasis leidimas kainuoja 105, antrasis – 210 eurų metams. Apmokestins ir Vilniuje? Beje, uostamiesčio ir Kauno pavyzdžiu gali pasekti ir sostinė. Svarstoma, ar bus apmokestintas pirmasis daugiabučių kiemas Vokiečių gatvėje. „Gavome gyventojų prašymus apmokestinti kiemą. Šis kiemas yra miesto centre, tad čia neretai stato automobilius ir kiti vairuotojai, kiemas prigrūstas“, – sako „Susisiekimo paslaugos“ atstovas Tomas Šiuškus. Lengvatiniai leidimai gyvenamąją vietą minėto kiemo namuose deklaravusiems vilniečiams kainuos 43 eurus metams. Tiesa, Vilniuje priešingai nei Kaune, nėra numatyta galimybė įsigyti antrąjį leidimą, todėl teks pirkti įprastą, kuris kainuos 52 eurus mėnesiui. "Leidimų kainos yra nurodytos tokios, kokios galioja dabar. Leidimai galioja pačioje gatvėje, t.y. parkavimo vietose, kurios papuola į rinkliavos zoną. Kitaip tariant, jeigu žmogus yra deklaravęs savo gyvenamąją vietą Vokiečių g., kuri patenka į mėlynąją zoną, ir turi jis vieną automobilį, sumoka jis 43 eurus metams ir gali statyti automobilį bet kur mėlynojoje zonoje, jeigu, sakykim, savo kieme neranda vietos. Tokia schema yra taikoma ir kitose vietinės rinkliavos zonose. Tačiau, kol dar kiemai neapmokestinti, gyventojams nereikia įsigyti jokių leidimų. Jeigu tik jie randa vietos pastatyti automobilį savo kieme, tai gerai, jiems nieko nereikia mokėti. Jeigu jų automobiliai netelpa į kiemus ir stato juos gatvėje, kur stovėjimas jau yra mokamas, leidimas labai palankiomis sąlygomis gali būti labai geras sprendimas", - sako T. Šiuškus. Dar viena išeitis daugiabučių gyventojams – susitvarkyti visus reikiamus sklypo nuosavybės dokumentus ir kieme bus galima šeimininkauti taip, kaip sutars dauguma gyventojų. Tokiu atveju galima statyti kelio užtvarus ir taip išvengti nepageidaujamų svečių savo kieme.