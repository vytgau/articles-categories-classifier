„Lietuvoje per metus sudaroma apie 9000 motociklų įsigijimo sandorių. 2016 metais tik 306 iš jų sudaryti įsigyjant naujus motociklus. Nors šalyje dominuoja „antrų rankų“ rinka, naujų motociklų pardavimai kasmet didėja“, – teigė UAB „Nippon Auto“ generalinis direktorius Ignas Daublys. 2015 metais Lietuvoje registruoti 254 nauji motociklai, 2014-ais – 249. Naujų motociklų rinkos augimą labiausiai skatina didėjančios motociklininkų gretos bei augantis pirkėjų sąmoningumas. „Absoliuti daugumą į Lietuvą importuojamų naudotų motociklų yra po rimtų avarijų. Registruojant motociklus, jiems netaikomi tokie griežti sertifikavimo reikalavimai kaip, tarkime, iš JAV atvežtiems automobiliams. Pastebime, jog vis daugiau ant naujų motociklų persėdančių pirkėjų yra nusivylę patirtimis „antrų rankų“ rinkoje, ieško kokybės, garantijos ir pilnos paslaugos iš vieno tiekėjo“, – teigė I. Daublys. Nors naujų motociklų rinka pamažu auga, absoliučiais skaičiais Lietuva gerokai atsilieka nuo kaimyninių šalių. 2016-ais Latvijoje registruoti 625 nauji motociklai (2015 m. – 568), Estijoje – 588 (2015 m. – 479).