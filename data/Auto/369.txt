Tarp „Volkswagen“ tiekėjų – tokios kompanijos, kaip „Samsung SDI“, „LG Chem“ ir „Contemporary Amperex Technology“. Kompanija ketina iki 2022 metų savo šešiolikoje gamyklų sumontuoti įrangos elektromobiliams gaminti. Palyginimui, šiuo metu tokių gamyklų yra trys. Iki 2025 metų bendrovė numato per metus išleisti 3 mln. elektromobilių. Tuo pačiu „Volkswagen“, nepaisant savo nemažos dalies asortimento atnaujinimo, ketina sumažinti išlaidas naujų modelių kūrimui nuo 6,7 proc. nuo apyvartos praėjusiais metais iki 6 proc. 2020 metų. Kompanija patvirtino savo ankstesnę prognozę, kuria remiantis jos veiklos marža šiais metais sudarys 6,5–7,5 proc., palyginti su 7,4 proc. pernai. O apyvarta padidės 5 proc. „Volkswagen“ vadovas įsitikinęs vykstančiu „dyzelino renesansu“ Tuo metu „Volkswagen“ – didžiausios pasaulyje automobilių gamintojos – vadovas Matthiasas Muelleris antradienį pareiškė esąs įsitikinęs, kad dyzeliniai automobiliai išgyvena renesansą, praėjus pustrečių metų po to, kai kompanija pripažino, kad klastojo dyzelinių automobilių išmetamųjų dujų duomenis. „Aš ne tik tikiuosi, kad dyzelis nebus numarintas. Esu įsitikinęs, kad dyzelis išgyvena renesansą“, – žurnalistams Berlyne sakė M. Muelleris. Nors „Volkswagen“ šiuo metu daug laiko skiria naujų elektrinių ir hibridinių modelių kūrimui, „mes sukursime technines sąlygas, kad dabartinės vairavimo koncepcijos ir elektrinės automobilių koncepcijos kartu egzistuotų“, – sakė jis. Per ateinančius penkerius metus „Volkswagen“ planuoja daugiau nei 34 mlrd. eurų skirti moksliniams tyrimams ir plėtrai bei investicijoms į būsimus projektus – nuo elektromobilių iki autonominio vairavimo. Tačiau tuo pačiu daugiau nei 90 mlrd. eurų planuojama investuoti į tradicinius dyzelinius, benzininius ir gamtinių dujų variklius. Ateinančiais metais bendrovė planuoja rinkai pristatyti naujos kartos vidaus degimo variklį. „Mes daug investuojame į rytojaus mobilumą, tačiau neapleidžiame ir dabartinių technologijų ir automobilių, kurie ir toliau vaidins svarbų vaidmenų dar ne vieną dešimtmetį“, – sakė M. Muelleris. Dyzelinių automobilių rinka Vokietijoje nuo 2015 metų rugsėjo, kai „Volkswagen“ pripažino, jog vienuolikoje milijonų jos grupės gamybos automobilių yra įdiegta išmetamųjų dujų duomenis klastoti padėjusi programinė įranga, susitraukė iki vos 33 proc. Skandalas kompanijai kainavo 3,2 mlrd. eurų. Tačiau tai nesutrukdė bendrovei gauti 11,4 mlrd. eurų pelną. Maždaug tiek pat kompanija uždirbo prieš „dyzelgeito“ skandalą.