Automobilio išvaizdoje didelių revoliucijų nepamatysime: dizaineriai stengėsi stogo nuožulnumą bagažinės link padaryti kiek grakštesnį, atnaujino žibintų sekcijas, o siluetas tapo vos ryškesnis. Antrosios kartos „BMW X4“ ilgis – 4752 mm (+81 mm palyginus su pirmtaku), atstumas tarp ašių – 2864 mm (+54 mm), plotis – 1918 mm (+37 mm), o prošvaisa – 20,4 cm. Erdvė bagažinėje taip pat paaugo iki 525 litrų (arba 1430 litrų nulenkus galines sėdynes). Elektrinis bagažinės dangtis siūlomas jau bazinėje įrangoje. Interjeras iš esmės atkartoja pernai atnaujinto X3 modelio sprendimus (eksterjeras, beje, daugybe detalių taip pat). Vairuotojams siūloma naujoji paspaudimais, balsu ir gestais valdoma „iDrive“ multimedijos sistema su virtualiu prietaisų skydeliu, projekciniu papildomu ekranu ir kita gausia įranga.  Automobilio ratus suks trys benzininiai (184 AG, 252 AG ir 360 AG) bei keturi dyzeliniai (190 AG, 231 AG, 265 AG ir 326 AG) varikliai. Visi modeliai komplektuojami tik su 8 laipsnių automatine pavarų dėže „Steptronic“. Tradiciškai, M versijos skirsis savo apdaila ir sportiškesniais techniniais sprendimais: galingesniais stabdžiais, adaptyvia pakaba, savaime užsiblokuojančiu galiniu diferencialu, įspūdingesne išmetimo sistema bei 20 colių skersmens ratlankiais. Automobilis pirkėjus Lietuvoje pasieks šių metų liepą, jo kaina prasidės nuo 49 tūkst. 250 eurų.