SYMBIOZ „Renault“ suteikia galimybę realiomis sąlygomis pademonstruoti, ką patirsime naudodamiesi savavaldžiais elektra varomais automobiliais, kurie užtikrins visiškai naują potyrį salone ir tokį patį malonumą tiek vairuojant pačiam, tiek ir aktyvavus savavaldį režimą. „Renault“ tiki, kad kelionės automobiliu taps itin individualiu potyriu, kada važiuojant skirtingais režimais salonas keičia savo išdėstymą, o automobilis tampa vairuotojo ir keleivių aplinkos dalimi. „Tik išbandę SYMBIOZ automobilį jus patirsite, kokia laukia mobilumo ateitis. Mūsų inžinieriai ir dizaineriai su šiuo savavaldžiu automobiliu pažvelgė dešimt metų į priekį ir pristatė naujos kartos mobilumą. Šis koncepcinis elektra varomas modelis, kurį jau galima išbandyti kelyje, nuo pat pradžių buvo kuriamas paneigti visus stereotipus ir įsitikinimus, kai keliaujama iš vieno taško į kitą. Tai yra ypatinga akimirka, kada pasauliui atskleidžiame savo ateities viziją – ir leidžiame visiems patirti „Renault“ ateitį,“ – sako vykdomasis „Groupe Renault“ produktų kūrimo viceprezidentas Gasparas Gasconas Abellanas. Automobilis yra varomas elektros varikliais. Jo galinius ratus suka du elektros motorai, o visus vairuojamųjų ratus veikia „4CONTROL“ sistema. Bendra variklių maksimali galia siekia 500 kW ir 600 Nm, o nuolatos pasiekiama 360 kW ir 550 Nm, tad automobilis iki 100 km/h įsibėgėja vos per 6 sekundes. Bandomasis automobilis turi sumontuotus 72 kWh talpos akumuliatorius, kurių 80 proc. galima įkrauti mažiau nei per valandą. Be to, automobilio platforma leidžią sumontuoti ir 100 kWh talpos akumuliatorius. Pažangus ir žmonėms pritaikytas dizainas Automobilio išorė išsiskiria prancūziško stiliaus dizainu, kur subtilios ir aptakios linijos dera su tvirta išvaizda. Kėbulo dizainas pabrėžtas šampano atspalviu, o pats sportiškos išvaizdos žemas ir vientiso kėbulo automobilis yra 4,92 m ilgio, 1,92 m pločio ir 1,44 mm aukščio bei turi didelį, 3,07 m siekiantį atstumą tarp ašių. Stiklų skaidrumas ir LED apšvietimas yra reguliuojami „Renault MULTI-SENSE 3.0“ sistemos pagalba. Taip pat kėbulas turi visiškai naujus aerodinaminius elementus. Pavyzdžiui, vertikalios angos priekyje priešais ratus sumažina oro pasipriešinimą, o šoniniai oro aptakai nukreipia oro srautą maksimaliai arti kėbulo, taip pat juose sumontuoti jutikliai, kurių pagalba atrakinamos ir atidaromos galinės durelės. Automobilio išorėje sumontuota daug skirtingų jutiklių, reikalingų savavaldžiam važiavimui. Lazeriniai radarai įrengti priekiniuose žibintuose ir galiniame buferyje. Radarai ir ultragarsiniai jutikliai yra paslėpti po kėbulo apdailos elementais, priekinė kamera yra priekinio stiklo viršuje, galinė – „Renault“ rombo logotipo viduryje, šoninės kameros yra durelių rankenėlėse. Pabrėžiant automobilio individualumą ir aktyvavus savavaldį režimą, SYMBIOZ šviečia mėlyna spalva, taip informuodamas kitus eismo dalyvius, kokiu režimu jis važiuoja. Visiškai nauji sprendimai pritaikyti ir salone – juos įtakojo autonominės važiavimo funkcijos ir naujos galimybės, atsivėrusios automobilio keleiviams ir užtikrinančios maksimaliai patogias ir komfortiškas keliones. Salonas yra pritaikytas skirtingiems važiavimo režimams, vienas kurių – savavaldis, kada vairuotojui nereikia stebėti kelio. Todėl čia nėra centrinio prietaisų skydelio ir transmisijos tunelio, tad grindys yra visiškai lygios, o SYMBIOZ salonas primena poilsio kambarį, suteikiantį keleiviams saugumą ir komfortą. Salono keleiviai yra atpažįstami pagal jų turimus išmaniuosius telefonus – kad ir kur atsisėstų keleivis, pagal jį nustatomos sėdynių padėtys, vėdinimo sistema, aplinkos fonas ir daug kitų parinkčių. Taip pat „Relax“ padėtyje priekinėse sėdynėse keleiviai sėdi tarsi nesvarumo būsenoje, „Lounge“ padėtyje sėdynių porankiai nuleidžiami, o priekinės sėdynės pasukamos viena į kitą, leisdamos patogiai bendrauti vairuotojui ir keleiviui. Galinės sėdynės sumontuotos nišoje po uždaru galiniu langu, taip užtikrinant maksimalų privatumą. Prietaisų skydelio išdėstymas keičiasi priklausomai nuo važiavimo režimų. Savavaldžiame režime vairas su prietaisų skydeliu atitraukiami 12 centimetrų į priekį, taip padidinant erdvę priešais vairuotoją, o ant priekinio stiklo priešais vairuotoją esančiame dideliame projekciniame ekrane pateikiama visa reikalinga informacija. Prietaisų skydelio vietoje yra L formos skaitmeninis ekranas, kuris sudarytas iš trijų pritaikomų OLED ekranų, kuriuose rodoma informacija realiu laiku apie važiavimą, navigaciją ir salono komfortą, taip pat jame galima žiūrėti aukštos raiškos filmus ar sužinoti visą reikiamą informaciją apie pramogas, kurios siūlomos atvykimo vietoje.