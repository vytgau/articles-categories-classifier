Stebint šį neįprastą vaizdą iš galo, buvo galima pagalvoti, kad be sąlyčio su energiją jam tiekiančiu tinklu likusi elektrinė viešojo transporto priemonė kažkokiu būdu toliau rieda lyg niekur nieko, o jos vairuotojas tiesiog nepastebi besiskeryčiojančių į visas puses „ūsų“. Šį nekasdienį vaizdą užfiksavo ir feisbuke viešai pasidalino Lietuvos nekilnojamojo turto plėtros asociacijos vadovas Mindaugas Statulevičius, kurio vaizdo medžiaga vienus stebino, kitus gerokai prajuokino. Vis dėlto pro autoriaus akis neprasprūdo ir visiškai logiška pastaba: judria sostinės A. Goštauto gatve šitaip velkamas troleibusas kėlė nemenką grėsmę aplinkai.   Šį vaizdo medžiaga sukėlė nemažai juoko ir „Vilniaus viešojo transporto“ (VVT) specialistams. Tačiau šioje istorijoje nėra jokio kriminalo, tik – neapsižiūrėjimas. „Šis troleibusas dar nuo 2013 metų atiduotas Energetikos ir transporto muziejui. Kadangi muziejus ruošiasi remontui, tad dalį transporto įmonė „Adampolis“ perveža į Kauną. Matyt, ne šios srities specialistai tiesiog tinkamai nepritvirtino „ūsų“ ir išėjo toks juokingas vaizdas“, – DELFI komentavo VVT komunikacijos vadovė Rasa Norkienė.