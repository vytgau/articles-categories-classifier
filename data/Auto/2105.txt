Išaiškino tvarką Susisiekimo ministerija parengė dviračių transporto priemonių vairuotojų atmintinę. Šioje atmintinėje dviratės transporto priemonės suskirstytos į paprastą dviratį, elektrinį dviratį ir mopedą, priklausomai nuo maksimaliai išvystomo greičio ir galios. Lietuvos didmiesčių ir kurortinių miestų gatvėse vis dažniau pasirodo įvairių elektrinių transporto priemonių, kurios pagal savo technines charakteristikas priskiriamos ne elektriniams dviračiams, o mopedams, nes šių transporto priemonių didžiausias projektinis greitis gali viršyti 25 kilometrus per valandą, o didžiausia naudingoji galia – siekti daugiau kaip 1kW. Susisiekimo ministerija akcentuoja, kad tiek parduotuvėse įsigytos, tiek nuomos punktuose nuomojamos transporto priemonės, kurios laikytinos mopedais, dalyvaudamos viešajame eisme turi būti įregistruotos, apdraustos, turėti techninę apžiūrą, o šių transporto priemonių vairuotojai privalo turėti vairuotojo pažymėjimą su atitinkama vairavimo kategorija (AM arba bet kuria kita motorinių transporto priemonių vairavimo kategorija). Iš esmės jokie pakeitimai nebuvo įvesti, o ministerija išaiškino jau senai galiojančią tvarką. Tačiau daug kam tai tapo didele naujiena. Sukėlė nepasitenkinimą Būtent reikalavimas registruoti, praeiti techninę apžiūrą ir drausti transporto priemones sukėlė didžiausią nepasitenkinimą. Žinomas verslininkas Ugnius Kiguolis net išplatino atvirą kreipimąsi į ministeriją. „Kreipiuosi ir klausiu: kur man praeiti savo elektrinės riedlentės techninę apžiūrą, kaip ant jos uždėti numerius ir kokios kategorijos teises gauti? Ar su riedlente man reikia važiuoti automobilių keliais, trukdant automobilių eismą ir rizikuojant savo gyvybe, ir parkuoti automobilių aikštelėse? Riedlentė važiuoja daugiau nei 25 km/h greičiu ir galia 2 kW. Kaip policija atskirs paspirtukus iki 1 kW ir virš?“, – klausė U. Kiguolis. Kaip išsiaiškino DELFI, su tokia riedlente, apie kurią kalba verslininkas, būtų galima važiuoti tik savo kieme ar uždaroje teritorijoje. Bet apie viską nuo pradžių. Naudojimas labai ribotas Susisiekimo ministerijos Kelių transporto ir civilinės aviacijos politikos departamento vadovas Vladislavas Kondratovičius pasigenda atsakingesnio požiūrio į elektrines transporto priemones. „Kas vairuoja transporto priemonę, tas už ją atsako. Nesvarbu, ar ji nuomota. Tai yra rekomendacija žmonėms, kad jie suprastų, kokį daiktą išsinuomoja ir kokį daiktą ima į rankas. Jei bus eismo įvykis, neduok Dieve bus sužalotų žmonių ir reikės aiškintis, kokia tai transporto priemonė, koks galingumas ir paaiškės, kad tai nėra dviratis, o yra kitos kategorijos, tai bus sunkinanti aplinkybė. Tai vienas dalykas. Kitas dalykas – tėvai turėtų susirūpinti, kokiomis priemonėmis leidžia naudotis savo vaikams. Kartais tos priemonės išvysto didelį greitį, yra galingos ir sunkios. Jei būtų susidūrimas, tai traumų neišvengtume. Prieš kelias dienas Panevėžyje parke susidūrė dviratininkas su elektrine transporto priemone ir dviratininkas atsidūrė ligoninėje“, – teigia V. Kondratovičius. Iš esmės galingesnės elektrinės transporto priemonės skirtos tik asmeniniam naudojimui uždarose teritorijose. „Jei tai yra uždara teritorija, jei tai nėra viešas eismas – galima važiuoti. Aišku, jis visais atvejais negali važiuoti dviračių taku, negali važiuoti pėsčiųjų taku, kelkraščiu, šaligatviu. Logiškai mąstant, to jis negali daryti net ir turėdamas visus reikiamus dokumentus – techninę apžiūrą, registraciją ir draudimą. Žinoma, ja galima naudotis savo uždaroje teritorijoje, tačiau parke važiuoti jau negalima. Parkas yra poilsio zona, čia yra pėstieji, vaikai. Tos transporto priemonės kartu su žmogaus svoriu gali sverti ir 200 kg, o greitis siekti 70 km/val. Tai labai pavojinga“, – sako specialistas. Tokiu atveju, jei transporto priemonė galingesnė nei 12 kW, jos naudojimas labai komplikuotas. „Tiesiog reikia suprasti, ką tu vairuoji. Jei dar galingumas didesnis nei 4 kW, o greitis didesnis nei 45 km/val., tai jau yra motociklas. Faktiškai jei jus sustabdys pareigūnas vairuojant tokią transporto priemonę ir jei nebus atlikta techninė apžiūra, nebus draudimo ar transporto priemonė nebus registruota, tai jau pažeidimas. Be to, reikia A kategorijos vairuotojo pažymėjimo“, – sako V. Kondratovičius. Žiūrėti, ką perki Specialistai teigia, kad problemų dėl Lietuvoje pirktų transporto priemonių neturėtų kilti – visos jos yra sertifikuotos ir atitinka ES reikalavimus. Tačiau jei siunčiatės prekes patys, reikėtų itin atidžiai žiūrėti transporto priemonės parametrus. „Jei perkama iš antrinės rinkos ar iš JAV bei kitų šalių, tai dažniausiai tos transporto priemonės neturi europinių sertifikatų. Tada jau bus sunku juos užregistruoti. O Lietuvos prekybos centruose parduodamos transporto priemonės atitinką sąvoką, greičiausiai ten įrengti ribotuvai, greitis neviršija 25 km/val., o galingumas ne didesnis, nei 1 kW“, – sako V. Kondratovičius. Tiesa, atskiras klausimas dėl draudimo. Reikia domėtis dėl kiekvienos atskiros transporto priemonės draudimo. Yra nemaža tikimybė, kad jos apskritai nedraudžiamos ir ja galėsite naudotis tik savo kieme. „Šiuo atveju reikia žiūrėti atskirai kiekvieną atvejį. Jūs perkate daiktą, bet tam, kad jis galėtų dalyvauti viešajame eisme, jūs turite įsitikinti, kokių techninių parametrų jis yra, ar reikia registruoti, ar ne. Tai reikia išsiaiškinti dar prieš perkant“, – pataria V. Kondratovičius. Panaši situacija ir elektrinėmis riedlentėmis. „Yra deklaruojamas greitis, galingumas. Kai kurios riedlentės gali išvystyti net 70 km/val. greitį. Tai gali būti įvairiausių niuansų, kurie nereglamentuoti. Yra du parametrai, kurie apibrėžia, kas tai per daiktas – tai variklio galingumas ir maksimalus greitis. Na, ar jūs su riedlente važiuotumėte automobilių sraute? Iš kitos pusės, riedlentė – ne dviratis, todėl ja negalima važiuoti ir pėsčiųjų ar dviratininkų takais. Mano manymu, elektrinių riedlenčių eksploatuoti viešajame eisme negalima“, – konstatavo V. Kondratovičius.