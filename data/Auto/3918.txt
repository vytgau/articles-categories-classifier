„Dakaro organizatoriai pranešė, kad Havro uoste Prancūzijoje grąžins techniką tik ateinantį ketvirtadienį. Tuo metu technika jau turi būti Rusijoje, kurioje vasario 24–26 dienomis vyks „Baja Russia – Northern Forest“ varžybos. Per dieną sunkiajai technikai įveikti daugiau nei 3000 kilometrų nėra galimybių“, – sakė Benediktas Vanagas. Praleisdama startą Rusijoje, „General Financing team Pitlane“ komanda drauge su šturmanu iš Lenkijos Sebastianu Rozwadowskiu negalės pasinaudoti organizatorių pasiūlymu nugabenti techniką į kitus etapus Artimuosiuose Rytuose. „Dalyvavimo visose ralio maratono varžybose našta tampa per didelė turint galvoje ribotą komandos biudžetą. Ypač racionaliai skaičiuodami lėšas ateities projektams priimame sunkų sprendimą nestartuoti visoje Pasaulio ralio maratono taurėje. Tačiau ketiname dalyvauti keliuose taurės etapuose Europoje“, – sakė B. Vanagas. „General Financing team Pitlane“ komanda artimiausiu metu ketina pristatyti naują sezono programą. „Tik būdami racionaliai agresyvūs pasiekėme, kad komanda būtų pastebima bei gerbiama pasaulyje. Būtent racionalumas mums sako, kad turime ieškoti kito sprendimo šių metų sezonui“, – pranešime žiniasklaidai cituojamas B. Vanagas.