Draudimo bendrovės ERGO Lietuvoje Transporto priemonių žalų administravimo skyriaus vadovo Raimondo Bieliausko teigimu, pernai Lietuvoje dėl vagių padarytos žalos buvo užfiksuota beveik 500 klientų pranešimų. Nors ši statistika, lyginant su 2016 metais, yra kiek geresnė, tačiau dėl brangstančių detalių, įrangos bei remonto paslaugų nukentėjusiems klientams praėjusiais metais išmokėta bent 45 tūkst. eurų daugiau išmokų. Taikosi į „turtingus“ automobilius Kaip pasakoja R. Bieliauskas, mados tarp vagių pastaraisiais metais nesikeičia – jie didžiausią dėmesį kreipia į transporto priemones, aprūpintas geresne komplektacija ir turinčias daugiau įvairios elektronikos, kurią galima išmontuoti per trumpą laiką. „Pastaruosius keletą metų pastebime, jog gauname vis daugiau pranešimų apie multimedijos ar navigacijos įrangos vagystes. Tiems, kas puikiai išmano savo amatą, tai tampa ganėtinai lengvu, tačiau ypač vertingu grobiu. Bent šiek tiek naujesniame automobilyje sumontuota multimedijos įranga gali kainuoti 2-3 tūkstančius eurų ar dar daugiau, o juodojoje rinkoje tai yra ypač paklausi prekė“, – teigia draudimo ekspertas. ERGO statistika rodo, jog vagių dėmesį labiausiai traukia tų markių automobiliai, kurių šalyje registruota daugiausiai. Vagių taikiniu neretai tampa ir prabangūs automobiliai. „Jei rinkoje yra paklausa, tai gatvėje vagišiams tikrai yra pakankama pasiūla. Kas specializuojasi šioje srityje, gali apšvarinti bet kurį automobilį, nepriklausomai nuo jo kainos. Užtenka poros minučių, kad brangi multimedijos ar navigacijos įranga, bamperiuose sumontuoti parkavimo jutikliai, veidrodėliai ar žibintai atsidurtų vagių rankose. O jei neturi kasko, tada belieka tik kaltinti save“, – sako R. Bieliauskas. Atbaido pažangios apsaugos sistemos Remiantis bendrovės duomenimis, pernai kasko savo transporto priemones apdraudę klientai nuo vagių nukentėjo beveik 500 kartų. 2016 metais buvo gauti 543 pranešimai. Draudimo eksperto teigimu, prie sumažėjusio vagysčių skaičiaus nemažai prisideda ir policijos pareigūnai. Tačiau kaip dar vieną iš priežasčių R. Bieliauskas įvardija ir lietuvių sąmoningumą, kadangi jie neapsiriboja vien tik kasko, o vis dažniau investuoja į pažangias automobilių apsaugos technologijas. Tarp populiariausių apsaugos priemonių R. Bieliauskas įvardija sekimo ir vietos nustatymo sistemas bei imobilizatorius. „Šiandien išmaniosios technologijos iš tiesų leidžia labai daug. Kartais tereikia vadinamojo imobilizatoriaus, kuris blokuoja variklio veikimą, jei nėra išjungta apsauga, ir automobilio užvesti nepavyks. Tuo pačiu kitų sistemų pagalba savo telefone galime matyti, kur yra automobilis, kada yra atidarytos jo durys ir panašiai. Kai kurios apsaugos sistemos gali suprasti, kada automobiliu važiuojame ne mes, o vagys, bei iš karto pasiųsti signalą apsaugos centrui. Netgi pakanka keletos mygtukų paspaudimų, kad automobilis tiesiog būtų užgesintas per atstumą“, – vardija R. Bieliauskas. Draudimo ekspertas pripažįsta, jog vieno sprendimo, kuris 100 proc. apsaugotų nuo vagių, nėra, tačiau papildoma apsauga gali bent iš dalies sumažinti ilgapirščių norą pasikėsinti į transporto priemonę.