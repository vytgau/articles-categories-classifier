„Pastebime, kad Lietuvoje individualizuotų automobilių poreikis kasmet auga. Vis didesnė dalis „Porsche“ savininkų, kurdami automobilį sau, remiasi savo skoniu, jiems artimomis vertybėmis ir pasaulėžiūra. Lietuviams svarbesnė ne individualių sprendimų kiekybė, o kokybė. Kartais savininkai renkasi mažas, bet jiems svarbias smulkmenas, ir kiekvienas jų pasirinkimas turi svarius argumentus. Apie 80 proc. iš mūsų salono išvažiuojančių automobilių turi vieną ar kitą „Exclusive“ padalinyje pagamintą elementą“, – sako Vilniaus „Porsche“ centro direktorė Rasa Klimavičiūtė. Į Vilnių šie penki ypatingi „Porsche“ modeliai atkeliavo neatsitiktinai. Visame pasaulyje bus vos 100 salonų, kuriems jau yra arba ateityje bus suteiktas „Porsche Exclusive Flagship Dealer“ statusas, o Vilniaus „Porsche“ atstovybė jau nuo šių metų pradžios gali didžiuotis šia svarbia partneryste.  Pirmasis „Porsche Exlusive“ eksponatas „718 Cayman S“ išsiskiria ryškia ir šiam modeliui itin reta „Miami Blue“ spalva. Į Vilnių atvykęs modelis turi 2,5 l keturių cilindrų turbo benzininį variklį, generuojantį 350 arklio galių. Variklis suporuotas su „Porsche“ dviejų sankabų greičių dėže (PDK). Tokia kombinacija šiam automobiliui nuo 0 iki 100 km/val. leidžia įsibėgėti vos per 4,4 sekundės (4,2 s su „Sport Chrono“ paketu). Be išskirtinės mėlynos spalvos išorėje „718 Cayman S“ akį traukia ir 20 colių lengvojo lydinio ratlankiais, dažytais blizgia juoda spalva. Kuro bako dangtelis aliumininis ir nepaslėptas po dažų sluoksniu. Viduje išskirtinumą ir sportiškumą pabrėžia baltos spalvos prietaisų skydelio ciferblatai, aliuminio pedalai, anglies pluošto apdailos paketas, taip pat anglies pluoštu apdailintas šildomas vairas bei bėgių perjungimo svirtis. Dar vienas ne kasdien keliuose sutinkamas superautomobilis – „Porsche 911 Carrera 4S Cabriolet“. Šis kabrioletas dažytas „Graphite Blue“ spalva, kurio sportišką prigimtį išorėje pabrėžia „SportDesign“ priekinis bamperis ir juodi LED „Porsche Dynamic Light System Plus“ žibintai. Po variklio dangčiu yra 3 l šešių cilindrų bi-turbo benzininis motoras, išvystantis 420 arklio galių pajėgumą ir nuo 0 iki 100 km/val. šiam automobiliui padedantis įsibėgėti per 4,2 sekundės. Variklis suporuotas su dvigubos sankabos automatine greičių dėže (PDK). Viduje „911 Carrera 4S Cabriolet“ derina dviejų spalvų odas. „Graphite Blue“ atkartoja išorę, o „Crayon“ pilka suteikia kontrasto, bet dera prie bendros automobilio spalvų gamos. Taip pat viduje – pilnas šlifuoto aliuminio apdailos paketas ir tokios malonios smulkmenos, kaip oda aptraukti salono oro ventiliacijos ortakių kraštai ir individualizuoti kojų kilimėliai su odiniais apvadais. Paskutinis potėpis – kėbulo spalva nudažytas raktelis su odiniu įdėklu. Sportiškas miesto visureigis „Porsche Macan S Diesel“ dažytas balta išorės spalva, o po variklio dangčiu turi 3 l V6 turbo dyzelinį motorą, pasiekiantį 258 AG. Automobilis turi 21 colio platininės spalvos ratlankius. Kontrasto suteikia blizgios juodos durų atidarymo rankenėlės ir tokia pat spalva nudažytas „SportDesign“ išorės apdailos paketas. Viduje „Macan S“ dėmesį traukia ryškia „Garnet Red“ odos spalva. Tokia pat spalva nudažyti ir prietaisų skydelio ciferblatai. Anglies pluošto gerbėjai šiame automobilyje ras individualias slenksčių apsaugas su „Porsche“ logotipu ir pilną anglies pluošto apdailos paketą. Kiekviena smulkmena gali būti individualizuota – salono oro ventiliacijos grotelių apvadai ir galinio vaizdo veidrodėlis aptraukti oda. Kad gale sėdintiems važiuoti nebūtų nuobodu, sumontuota „Porsche Rear Seat Entertainment Plus“ sistema. Didesnysis „Porche Cayenne GTS“ akį traukia „Carmine Red“ kėbulo spalva, 5 mm ratų ašies praplatinimais ir 21 colio „Cayenne Sport“ ratlankiais nudažytais blizgia juoda spalva. Kad tai tikrai sportiškas ir galingas visureigis, įrodo po variklio dangčiu sumontuotas 3,6 l V6 turbo benzininis variklis, išvystantis 440 AG galią. Viduje – „Cayenne GTS“ klasikinės juodos odos ir „Carmine Red“ kontrastuojančių siūlių deriniai. Išskirtinumo suteikia „Carmine Red“ saugos diržai ir aliumininė bėgių perjungimo svirtis. Didžiausias „Porsche Exclusive“ modelių šeimos narys – limuzino savybių turintis sportinis „Panamera Turbo Executive“ – dažytas „Jet Black“ spalva. Tokia pat spalva nudažyti ir 21 colio ratlankiai. Vientisumą išlaiko ir gamykliškai tamsinti LED galiniai žibintai. Modelio sportiškumą pabrėžia „SportDesign“ išorės paketas. Dinamiką ir komfortą užtikrins po variklio dangčiu esantis 4,0 l V8 bi-turbo benzininis variklis, kurio galia – 550 AG. Viduje „Panamera“ derina klasikinę juodą ir solidžią rudą odą. Ja čia aptraukta ir vairo kolonėlės apdaila, ir viršutinės rankenėlės, skirtos laikytis. Galvų atlošuose įspausti „Porsche“ herbai, šlifuoto aliuminio slenksčių apsaugos ir kėbulo spalva dažytas raktelis su odiniu įdėklu. Išskirtiniai „Porsche Exclusive“ modeliai bus eksponuojami nuo gegužės 4 dienos vidurdienio iki gegužės 5 dienos vakaro.