Tiesa, retkarčiais nosį kyšteldavo viena kita išimtis (užtenka prisiminti karštakošius „850 T5-R“ ar „S60 R“), tačiau jos paprastai tik patvirtindavo racionaliųjų švedų taisyklę. Aišku, „Volvo“ ir „greitis“ nėra visiški antonimai – modelių gamoje visuomet buvo galingas turbinines ar netgi V8 jėgaines turinčių egzempliorių, bet tikro, plaukus ant sprando šiauštis priverčiančio pamišėlio „Volvo“ nesiūlė. Dabar padėtis gali pasikeisti. Pernai „Volvo“ po savo sparneliu priglaudė „Polestar“ bendrovę, kuri iki šiol tiekė galios didinimo bei tobulinimo paketus serijiniams gamintojos modeliams ir ruošė švediškus bolidus kėbulinių automobilių lenktynėms. Dabar oficiali dinamiškų „Volvo“ modelių gamintoja mėgina stoti į vieną gretą su „Audi RS“, „BMW M“ ir „Mercedes-AMG“ galiūnais. Pirmasis „Polestar“ blynas iškeptas prieš porą metų – juo tapęs S60 sedanas (ir V60 universalo versija) siūlytas vos trylikoje valstybių, o į kelius išriedėjo tik 750 vienetų. Kyštelėjusi koją į dinamiškų „premium“ sedanų segmentą ir įsitikinusi, kad čia maudytis saugu, „Polestar“ šiemet nusprendė gerokai išsiplėsti – 2017-ųjų metų S60 ir V60 modelių gali įsigyti jau 47 šalių gyventojai, o bendras pagamintų automobilių skaičius padidės dukart, iki pusantro tūkstančio. Po pirmojo „S60 Polestar“ dangčiu tūnojo turbininis 350 AG trijų litrų šešių cilindrų eilėje motoras iš T6 versijos, tačiau šiemet į jo vietą stojo visiškai šviežia naujosios „Volvo“ modulinių variklių šeimos jėgainė. Nors prarado du cilindrus ir litrą darbinio tūrio, ji tapo dar galingesnė – arklių kaimenė pagausėjo iki 367 ristūnų. Kokią juodąją magiją švedai pasitelkė tokiam pajėgumui iš dviejų litrų motoro pasiekti? Dvigubą pripūtimą (ir dar maždaug 260 detalių, skiriančių jį nuo civilių S60 versijų). Orą į variklį visa jėga grūda mechaninio kompresoriaus ir didžiulės turbinos tandemas. Pirmasis, varomas diržu tiesiai nuo motoro, veikia žemais sūkiais, o šiems kylant, į darbą kimba turbokompresorius. Rezultatas – visiškai užlyginti bet kokios turboduobės požymiai ir 470 Nm sukimo momentas, dėl kurio iki 100 km/val. šis „Polestar“ įsibėgėja per 4,7 sekundės ir nurimsta tik pasiekęs elektronikos ribojamą 250 km/val. greitį. Su tokiu pašėlusiu varikliu vien priekiniai ratai nesusidorotų, tad 8 laipsnių „Aisin“ „automatas“ galią į visus keturis tiekia per specialiai šiam modeliui pritaikytą „BorgWarner“ AWD sistemą, gebančią daugiau sukimo momento perduoti į galinę ašį. Pakabos komponentai taip pat sulaukė „Polestar“ inžinierių dėmesio – čia sumontuoti mechaniškai reguliuojami „Öhlins“ amortizatoriai, kurie net 80 proc. standesni nei standartiniuose „S60 R-Design“ modeliuose. Galėtumėt pagalvoti, kad kartu su jais turėtų būti dalijami ir siuntimai į polikliniką pas osteopatą, tačiau „Polestar“ važiuoklė nuostabi: ji standi ir stabili, amortizatorių eiga pakankama, kad nereikėtų baimintis sutrupinti stuburą. Tiesa, tokia pakaba turi ir trūkumą – vargu, ar paprastam vairuotojui pakaks žinių ir įgūdžių, kad pats, griebęs veržliaraktį, pasireguliuotų amortizatorių standumą. Tam teks kreiptis į specialistus. Visi varantieji ratai ir ant 20 colių ratlankių užmaukšlintos 245 mm pločio „Michelin Pilot Sport“ padangos posūkiuose šiam „S60 Polestar“ suteikia beveik neišsemiamus sukibimo klodus, o iš bėdos padės išsikapstyti ne tik gokartui prilygstančiu jautrumu bei tikslumu pasižyminti vairo sistema, bet ir milžiniški šešių stūmokliukų 371 mm skersmens „Brembo“ stabdžių diskai. Vingiuotame kelyje S60 primena rimtą asfalto ginklą. Čia galite judėti tokiu tempu, kuris tradiciniams „Volvo“ vairuotojams sukeltų infarkto priepuolį. Aktyvinus „Sport“ režimą, „automatas“ posūkiuose beveik visuomet parenka ir išlaiko idealiai tinkančią pavarą (transmisiją galite valdyti ir patys, naudodami menteles ant vairo), o numynus akceleratorių, AWD sistema stengiasi kuo daugiau galios perduoti į galinį vidinį ratą ir taip sumažinti nepakankamą pasukamumą. Bene didžiausias naujojo variklio trūkumas yra garsas. Tiksliau – garso trūkumas, bent jau sėdint salone. Nors S60 gavo 3 colių skersmens išmetimo sistemą ir dvi gale pūpsančias patrankas, keturcilindris agregatas tiesiog nesugeba pasiūlyti tokio plataus akustinio spektro kaip senieji penkių ir šešių cilindrų motorai. Jis gana triukšmingas, perjungiant pavaras, reikiamai blerbia ir pokši, bet garso kiekybė nėra lygi kokybei. Stilistiniai „Polestar“ pokyčiai – subtilūs, tačiau veiksmingi. Papildoma priekinio buferio apdaila, sparnas ant bagažinės dangčio, jau minėti išmetimo vamzdžiai, blizgus difuzorius ir tie 20 colių volai neleis jo supainioti su jokiu žemišku S60 modeliu. Interjeras taip pat pakeistas nedaug, tačiau sportiniai mėlynais akcentais padabinti krėslai, anglies pluošto apdaila ir „Polestar“ ženkleliai primena, kodėl už savąjį „Volvo“ sumokėjot 64 tūkst. eurų. Ar jis vertas tokios sumos? Vertinant atskirai nuo konkurentų – taip. Tai gausiai sukomplektuotas, greitas, dailiai atrodantis ir, svarbiausia, netradicinis dinamiškas automobilis. Nors ši S60 karta jau skaičiuoja paskutiniuosius gyvavimo metus, „Polestar“ versija yra puiki jos gulbės giesmė ir kartu leidžia akies krašteliu pažvelgti, ką gamintojos tobulinimo padalinio specialistai nuveiks, į rankas gavę naujos, modulinės „Volvo“ architektūros modelius.  Tačiau tiems, kas ieško geriausios įmanomos dinamikos, vis dar vertėtų žvalgytis į teutonų stovyklą – RS4, M3 ir „AMG C63“ modeliai yra neabejotinai pranašesni. Bei, žinoma, brangesni – pavyzdžiui, atitinkamai sukomplektuotas BMW kainuos apie 80–90 tūkstančių eurų. Panaši situacija ir su „Audi“ bei „Mercedes“ modeliais. Dėl to „Volvo“ tiek kainos, tiek greičio ir galios prasme reikėtų lyginti su „Audi S4“, „BMW 340i M Performance“ ir „Mercedes-AMG C43“ variantais – tuomet karštakošis švedas atrodys kaip išties patrauklus pasiūlymas. Specifikacija Variklis: 1969 cm3, 4 cil. turbininis benzininis, AWD Galia: 367 AG, 470 Nm Sąnaudos ir emisija: 7,8 l/100 km, 179 g/km CO2 Dinamika: 0–100 km/val. per 4,7 s, 250 km/val. Masė: 1751 kg Kaina: 64 000 € Dar išmėginkit „Ford Focus RS“ Visa klase žemesnis modelis, bet toks pat agresyvus, toks pat mėlynas, toks pat greitas ir... 25 tūkstančiais pigesnis. Nuosprendis: „Polestar“ įrodo, kad sportiški švedai nėra pramanas, bet iki M, RS ar AMG lygio dar reikėtų pasistiebti. 8/10