D. Butvilas, sugrįžęs iš Utenos ir jau spėjęs įsilieti į kasdienį ritmą, dalinasi įspūdžiais apie įvykusią žiemos ralio šventę, ekipažo pasiekimus ir kilusius sunkumus. - Dominykai, kas tau yra „Halls Winter Rally“? Utenoje vykstantis „Halls Winter Rally“ yra vienas mano mėgiamiausių ralio renginių, kuriame esu startavęs daugiausiai – 8 kartus. Visada sakiau, kad ledas ir sniegas – geriausia danga raliui. Ji įdomi tuo, kad sukibimas nuolat kinta, ir jo amplitudė gali būti labai įvairi. Geriausiai padanga dirba ant kieto ledo, kurio išties nemažai turėjome šį savaitgalį. Turi labai greitai taikytis prie kintančių sąlygų – tirpstančio ledo, sniego, lietaus, provėžų ir t.t. Būtent tai mane labiausiai ir žavi, kai atsiskleidžia sportininkų profesionalumas ir universalumas. - Pirmą kartą startavai pajėgiu „Škoda Fabia R5“ automobiliu. Kaip sekėsi pratintis prie naujo automobilio? Pagrindinis ralio tikslas – susipažinti su nauja „R5“ klasės technika. Tikslui pasiekti parinkome ir teisingas priemones, ir strategiją. Visų pirma, norint įgauti patirties reikia pravažiuoti kuo daugiau kilometrų, o tai reiškia važiavimą iki finišo. Jeigu noriu būti finiše, kvaila būtų rizikuoti, važiuoti vėluojant stenogramai ar tiesiog visiškai nematant kelio! Taip pat kvaila būtų buvę nervintis ar perdaug sekti rezultatus. Prisipažinsiu, pirmąją dieną rezultatus patikrindavau tik serviso zonoje, nes tiesiog nenorėjau jų žinoti: mes fokusavomės į ekipažo darbą ir automobilio studijavimą. Viso ralio metu nepadarėme klaidų, todėl nuotraukų su keliais ratais griovyje ar pievoje nebus. Žinau, kad žiūrovai tokias mėgsta. Ralio diena prasidėjo kvalifikaciniu važiavimu. Prisipažinsiu, pačiam buvo įdomu ir nekantru sužinoti, kokiu tempu įveikėme trasą. Naujoje mašinoje vertinti savo greitį objektyviai gali būti sunku. Rezultatas tik patvirtino, kad esame pasiruošę startuoti ralio greičio ruožuose. - Šiais metais ralis nebuvo labai lengvas. Kaip jis klostėsi tau? Pirmoji ralio diena atnešė daug skirtingų jausmų. Nors konkurentai tvirtino, kad svarbiausia tokiomis sąlygomis yra stenograma – tai ne visai teisinga. Svarbios buvo ir teisingai parinktos lempos. Šiuo atveju, kai nieko nematai, net ir labai gera stenograma nepadės. Žemiau tvirtinamos lempos būtų padėję pramušti spindulį po rūku ir palaikyti geresnį tempą rūke, todėl pirmosios dienos greičio ruožuose nesijaučiau užtikrintas ir negalėjau važiuoti norimu tempu. Buvo net nemalonu važiuoti tokiame tirštame rūke, tačiau sąlygos visiems buvo vienodos ir turėjo daryti viską, ką tik galėjome. Antrąją dieną pradėjome iš pirmosios starto pozicijos. Sąlygas apsunkino pradėjęs tirpti sniegas. Ledas tampa minkštas, padangų dygliai neturi kur įsmigti. Vėžė susidaro greitai ir ekipažai važiuojantys paskui greičiau prisikasa iki žvyro ar kito kietesnio pagrindo. - Kas labiausiai padėjo pasiekti stabilų ir itin greitą tempą? Teko koreguoti vairavimo stilių, nes šis automobilis turi kitokias dinamines savybes. Visą laiką stengiausi likti vežėje, nerizikavau ramstydamasis į pusnis ir nepiktnaudžiavau posūkių kirtimais, nes juose nesunkiai gali rast akmenį ar grumstą, kuris susprogdins padangą – matėme ne vieną nuo to nukentėjusį ekipažą. Taip pat stabdydavau gana vėlai, bet dar buvau pasilikęs nedidelį rezervą, ir, jeigu būtų reikėję pakovoti dėl sekundžių, manau, nesunkiai būčiau nukirpęs nuo savo laiko papildomų sekundžių. Ypatingai svarbus šiose varžybose buvo Renato darbas, bet jis iššūkį priėmė ir susitvarkė puikiai. Neįsivaizduoju kaip šturmanas skaito naktį per rūką.. Esu tikras, jis nieko nespėja pamatyti ir vadovausi tik pojūčiais ir logika… Renatas greitai adaptavosi prie pakitusio automobilio ir sulyg kiekvienu ruožu mūsų darbas darėsi sklandesnis. - 8-as kartas buvo pergalingas. Kiek tau svarbi ši pergalė? Laimėti „Halls Winter Rally“ – viena iš senų mano svajonių. Jaučiau didžiulį ralio fanų bendruomenės ir draugų palaikymą. Sulaukiau gausybės sveikinimų, kas tikrai džiugina ir pakrauna tolimesniems žygiams. Partneriai liko labai patenkinti tokia sezono pradžia ir pradėsime pasirengimą rimtesniems iššūkiams. O kalbant apie juos – tikiuosi jau greitu metu sužinoti apie tolimesnius mūsų sezono planus. Norėčiau grįžti į tarptautinę areną, aš manau, esame tam pasiruošę.