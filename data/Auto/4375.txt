Tačiau bet kuriai gamybos įmonei būtina pasirūpinti, kad pasiūla neviršytų paklausos, o norint tai padaryti, reikia atsižvelgti į konkrečią statistiką. Pavyzdžiui, būtina išsiaiškinti, kiek „Tesla“ savininkų gyvena kuriame nors rajone arba koks vidutinis to rajono eismo intensyvumas. Dar visiškai neseniai nekildavo jokių problemų prireikus įkrauti palyginti nedidelį skaičių JAV keliais riedančių „Tesla“ automobilių. Tačiau, panašu, kad situacija keičiasi: vis daugiau vairuotojų renkantis „Tesla“ elektromobilius, įkrovimo stotelių tinklas tampa nepakankamai efektyvus, rašo autoevolution.com. Nustatyta, kad daugiausia JAV vairuojamų „Tesla“ automobilių yra Kalifornijoje – palankiausiai elektrines transporto priemones vertinančioje valstijoje. Vadinasi, čia labiausiai tikėtinos eilės prie įkrovimo stotelių, todėl pasirūpinta, kad jų nestigtų prie didžiausių miestų, be to, jei kurioje nors vietoje visos stotelės užimtos, vairuotojas informuojamas, kur yra laisvų. Vis dėlto švenčių laikotarpiu, kai daugelis žmonių tuo pačiu metu keliauja ta pačia kryptimi, sklandžiai veikianti sistema gali ir nepasiteisinti. Per šias Kalėdas būtent taip nutiko Barstou. Šiame mieste paprastai stabteli vykstantieji iš Los Andželo į Las Vegasą arba priešingai. Gruodžio 26 d. buvo pranešta apie nusidriekusias 20-ies ar net 30-ies automobilių eiles. Toks vaizdelis ne juokais nustebino iškastiniu kuru varomų transporto priemonių vairuotojus. Verta paminėti, kad keletas įkroviklių buvo sugedę arba veikė su triktimis, todėl situacija darėsi dar sudėtingesnė. #dayafterchristmas Barstow supercharge station many tesla cars are in line waiting to their turn to be charged pic.twitter.com/Lw5kAlAtCU — passionotes (@laurenqu) December 26, 2016  „Tesla“ vadovai puikiai žino, kad prasidėjus „Model 3“ prekybai įkrovimo stotelių tinklas bus dar labiau apkrautas. Todėl ketinama kone perpus padidinti įkrovimo stotelių skaičių. (Šuo metu visame pasaulyje sumontuota maždaug 4,5 tūkst. „Tesla“ įkrovimo stotelių.) Be to, nuo kitų metų įsigytiems elektromobiliams nebebus taikoma nenutraukiama nemokamo įkrovimo lengvata. Taip pat ketinama įvesti be reikalo prie įkroviklio prijungto automobilio mokestį: taip siekiama kovoti su įkrovimo stoteles kaip parkavimo aikšteles naudojančiais vairuotojais.