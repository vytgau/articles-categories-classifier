Pasak kartingo sporto specialistų, Aukštadvario kartodromo konfigūracija yra viena „teisingiausių“ Lietuvoje. Ir automobilių sporto pedagogai, ir greičiausi Lietuvos sportininkai pastebi, kad Aukštadvario trasos posūkių konfigūracija yra techniška, važiuoti čia tikrai įdomu ir ganėtinai sudėtinga. Itin įspūdingai Aukštadvaryje turėtų atrodyti greičiausios tarptautinės „KZ2“ klasės važiavimai. Nes šios klasės techniką galima pavadinti kartingo pasaulio „F1“ atitikmeniu. Šių kartų motorai yra aukščiausio forsavimo laipsnio, stabdomi visi ratai, yra šešių pavarų dėžė. Įdomu tai, kad brangiausia ir greičiausia klasė šį sezoną sparčiai gausėja – štai Elektrėnuose vykusiame 2-ąjame LKF čempionato etape buvo 14 dalyvių, kurie šį sezoną varžosi greičiau už „F1“ iki 100 km/val. greičio spurtuojančia technika. Kartingas – tai ir šeimos sportas. Greta greičiausiose europinėse klasėse važiuojančių vyrų čia varžosi ir daug pirmuosius žingsnius lenktynių pasaulyje žengiančių vaikų. Tad Aukštadvaryje, kaip ir kitų LKF Lietuvos čempionato etapų varžybose, bus galima stebėti ir parodomuosius vaikų, kurie dėl savo amžiaus dar negali važiuoti čempionato lenktynėse, važiavimus. Kas žino, gal čia pamatysite ateities čempionus. Tad poilsiautojų ir turistų pamėgtą Trakų rajoną Jojinių savaitgalį nusprendę aplankyti automobilių sporto aistruoliai Aukštadvario pašonėje tikrai ras ką veikti – čia kausis patys greičiausi mūsų šalies sportininkai, o emocijų ir reginių užteks tikrai visiems.