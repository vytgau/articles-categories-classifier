Šiais metais, iki vasario 12 d., šalies keliuose žuvo 19 pėsčiųjų, pėsčiųjų perėjose įvyko 91 eismo įvykis, 8 žmonės žuvo partrenkti pėsčiųjų perėjose. Apie šią problemą neseniai rašė ir DELFI. Siekiant gerinti avaringumo situaciją šalies keliuose, policija griežtina vairuotojų elgesio prie pėsčiųjų perėjų kontrolę ir vasario–kovo mėn. organizuoja prevencines priemones, kurių metu prie pėsčiųjų perėjų bus vykdoma sustiprinta eismo kontrolė. Vykdydami tiek viešą, tiek ir neviešą eismo prie pėsčiųjų perėjų priežiūrą, pareigūnai fiksuos Kelių eismo taisyklių pažeidimus, kuriuos daro transporto priemonių vairuotojai. Pareigūnai naudos turimą ir stacionarią, ir mobiliąją vaizdo fiksavimo įrangą, o užfiksavus pažeidimus ne vairuotojo akivaizdoje, nuobaudos bus siunčiamos paštu. Pareigūnai kviečia pilietiškus asmenis prisidėti prie saugios aplinkos pėstiesiems gerinimo ir fiksuoti itin įžūlius pėsčiųjų nepraleidimo pėsčiųjų perėjose atvejus, perduodant juos policijai internetu, naudojantis policijos elektroninių paslaugų sistema ePolicija.lt. Policijos pareigūnai primena, kad nesustojimas prieš pėsčiųjų perėją, kai to reikalaujama pagal taisykles, užtraukia baudą vairuotojams nuo 60 iki 90 eurų, už šį administracinį nusižengimą gali būti skiriamas teisės vairuoti atėmimas nuo 1 iki 6 mėnesių. Šių metų sausis keliuose buvo itin tragiškas pėstiesiems, kuriems saugus dalyvavimas eisme tampa vis didesniu iššūkiu. Policijos pareigūnai, susirūpinę pažeidžiamų eismo dalyvių saugumu ir didėjančiu eismo įvykių, kuriuose dalyvauja pėstieji, skaičiumi, nuo šių metų sausio mėnesio vykdo prevencinę priemonę „Kiekvienas yra pėsčiasis“, akcentuodami dėmesį į tai, kad pėsčiųjų saugumas kelyje grindžiamas vairuotojų ir pėsčiųjų tarpusavio pagarba ir atsakomybe, o kiekvienas eismo dalyvis tam tikru momentu visgi yra pėsčiasis. Šios priemonės metu įvyko 35 proc. mažiau susidūrimų su pėsčiaisiais, 40 procentų sumažėjo sužeistų pėsčiųjų skaičius. Per vieną mėnesį trunkančią eismo dalyvių kontrolės priemonę pareigūnai šalies keliuose nustatė 5920 pėsčiųjų ir dviračių vairuotojų Kelių eismo taisyklių pažeidimų, 350 pėsčiųjų buvo nubausti už tai, kad tamsiuoju paros metu neturėjo atšvaitų, nedėvėjo rūbų su šviesą atspindinčiais elementais. Taip pat išaiškinta 12 tūkst. vairuotojų Kelių eismo taisyklių pažeidimų, 159 vairuotojams gresia teisės vairuoti atėmimas iki 6 mėnesių už pareigų pėstiesiems nevykdymą.