Visgi prasisklaidžius pirmosioms džiūgesio liepsnelėms Mažeikių pradinukų lūpose nuskambėjo ir rūpesčio gaidelės. Kaimyniniame rajone, apvirtus mikroautobusui, žuvo jų bendraamžis. Tragedijos sukrėsti mažeikiškiai pasiryžo tvirtai laikytis reikalavimo visada užsisegti saugos diržus, kuo bevažiuotų – mokykliniu autobusu ar lengvuoju automobiliu ir skatinti tai daryti aplinkinius. Tokio sprendimo pagrįstumą mokinukams patvirtino ir apsilankymas Mažeikių techninės apžiūros stotyje. Į ją policijos pareigūnų talkininko „Amsiaus“ palydėti pradinukai išvydo ir sužinojo, kaip, kokiais tikslais bei prietaisais tikrinami stabdžiai, žibintai, išmetamosios dujos ir kiti transporto priemonių techninės būklės parametrai.  Mažeikiuose surengta akcija šalyje tęsiamas rajonų pradinukams skirtas saugaus elgesio renginių ciklas „Būk saugus eismo dalyvis“. Jį inicijavo Lietuvos techninės apžiūros įmonių asociacija „Transeksta“ kartu su Vilniaus apskrities Kelių policija. „Mažeikių rajono pradinukai sukrėsti neseniai įvykusios tragiškos avarijos, kai apsivertus mikroautobusui žuvo jų bendraamžis. Kelių eismo taisyklių reikalavimas užsisegti saugos diržus nėra laužtas iš piršto. Dažnas Saugaus eismo įstatymo punktas yra parašytas krauju“, – teigia Vilniaus apskrities kelių policijos komisarė Aistė Dijokaitė. Artėjant pavasariui Mažeikių rajono pradinukai pažadėjo važinėti tik tvarkingais dviračiais, turinčius atšvaitus ir žibintus, visada užsidėjus šalmą, vilkint liemenę. Komisarės A. Dijokaitės vedamoje saugaus eismo pamokoje mažieji mažeikiškiai gilinosi, koks turėtų būti tvarkingas dviratis, kokių spalvų atšvaitai privalomi jo priekyje ir gale bei kokios yra jaunojo dviratininko pareigos. O tuo pačiu buvo aptarti ir reikalavimai pėstiesiems. Mažeikių rajono pradinukai savo bendraamžiams primena, kad prieš pereinant kelią ar gatvę privalu susirasti perėjimui skirtą vietą – pėsčiųjų perėją ar sankryžą. Jeigu jų nėra, tokią vietą, kur kelias gerai matomas į abi puses, nėra kliūčių, pvz., kelio vingio, krūmokšnių, pastatytų transporto priemonių. Priėjus prie perėjos, reikia atsistoti per kelis žingsnius toliau nuo šaligatvio ar kelkraščio krašto, apsidairyti į abi puses: pasižiūrėti į kairę, į dešinę, įsiklausyti ir klausytis, kas vyksta aplink. Būtina praleisti važiuojančias transporto priemones. Vėl apsidairyti ir klausytis. Jei transporto priemonės nevažiuoja, dar kartą pasižiūrėti į kairę ir, įsitikinus savo saugumu, eiti per kelią tik statmenai, bet ne įstrižai. Einant stebėti kelią ir klausytis. Į automobilį ar autobusą įlipti ir iš jo išlipti tik šiam visiškai sustojus. Be to, kelyje niekada nevalia skubėti – privalu elgtis ramiai, būti atidžiam ir nežiopsoti. Nespėjus pereiti kelio ar gatvės, nebėgti. Sustoti saugumo salelėje ir palaukti, kol pravažiuos transporto priemonės. Užmiestyje kelkraščiu arba važiuojamosios dalies pakraščiu eiti tik prieš transporto priemonių važiavimo kryptį, t. y. kairiąja kelio puse. Šias tiesas ir suaugusieji turėtų įsiminti bei nuolatos priminti mažiesiems. „Statistikos duomenimis, nemažai vaikų nukenčia išbėgę į kelią iš už stovinčios transporto priemonės, kitos kliūties, užstojančios matymo zoną ir pakliūna po važiuojančios transporto priemonės ratais. Įtvirtindami Kelių eismo taisykles vaikai gali daugiau pasikliauti savimi, nesekti aklai kitais, pasitikėti savimi ir galvoti savo galva“, – pastebi LRT TV laidos „Keliai, mašinos, žmonės“ vedėjas Valdas Juozas Vilūnas. Saugaus eismo akcijoje jaunieji mažeikiškiai sužinojo, kodėl užsisegti diržus privalu ne tik priekinėse automobilio sėdynėse, nes jie ne mažiau svarbūs ir sėdint gale. Kad šie teiginiai neliktų vien žodžiais, pradinukai praktiškai išbandė, kur autobuse turi būti įrengti saugos diržai galinėms sėdynėms ir kaip teisingai jais prisisegti. „Važiuojantys autobusais iki šiol buvo tarsi mažiau pastebimi. Įvykęs tragiškas įvykis, kuriame žuvo mažametis mikroautobuso keleivis byloja, kad nematomų ar mažiau pastebimų zonų Saugaus eismo srityje neturėtų būti“, – primena Mažeikių techninės apžiūros stoties vadovas Vidmantas Asauskas. Atsižvelgiančių į šį reikalavimą skaičius, tikėtina, turėtų išaugti. Jį neabejotinai padidins ir Mažeikių rajono mokinukų nusiteikimas bei žinios, įgytos akcijoje „Būk saugus eismo dalyvis“, rengiamoje kaimo mokyklų pradinukams.