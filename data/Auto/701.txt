Sausį asmeninių automobilių (M1) registravimas ūgtelėjo 16 proc. iki 2111 vnt., o lengvųjų komercinių transporto priemonių (N1) rinka augo dar sparčiau: +21 proc. iki 280 vnt. Kalbant apie atskiras darbo dienas, pati sėkmingiausia buvo sausio 2 d., kuomet įregistruotas 181 automobilis, o prasčiausia buvo sausio 22 d., kuomet įregistruoti 48 automobiliai. Praeitą mėnesį Lietuvos rinkoje į lyderio poziciją išsiveržė „Toyota“ markė (415 vnt.), antrąją vietą išlaikė „Volkswagen“ (303 vnt.), o trečioje atsidūrė „Škoda“ (294 vnt.). Tarp prestižinių markių kiek netikėtai pirmavo „Volvo“ (65 vnt.). Sausį tarp asmeninės paskirties (M1) modelių pirmavo „Škoda Octavia“ (115 vnt.), „Fiat 500X“ (111 vnt.) ir „Toyota RAV4“ (106 vnt.). Tarp lengvųjų komercinių automobilių (N1) populiariausias buvo „Ford Transit/Tourneo“ (29 vnt.). Tiesa, reikia pastebėti, jog 110 „Fiat 500X“ buvo išregistruota dar iki mėnesio pabaigos. Sausio mėnesį Lietuvoje debiutavo X klasės „Mercedes-Benz“ pikapas bei net šeši vadinamieji visureigiai: „Hyundai Kona“, „Jaguar E-Pace“, „Mitsubishi Eclipse Cross“, „Volkswagen T-Roc“, „Citroen C3 Aircross“ ir „Volvo XC40“.