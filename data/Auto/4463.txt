„Ilga kelionė automobiliui reiškia daug didesnę apkrovą. Be to, žiemą yra sunkesnės bei sudėtingesnės eismo sąlygos, tad pasiruošimui kelionei šaltuoju sezonu reiktų skirti dėmesio. Ruoštis galima ir patiems, tačiau, jei jaučiatės nelabai tvirtai išmanantys automobilių remonto reikalus, patartume nepamiršti ir specialistų pagalbos. Ypač – jei ruošiatės keliauti su vaikais“, – sako Artūras Kviliūnas, „Inchcape Motors“ serviso atsarginių dalių plėtros vadovas. Ekspertas pataria, kad ruošiantis kelionei žiemą, reikia nepamiršti kelių svarbių dalykų. Šie dešimt žingsnių padės pasiruošti kelionei ir išvengti nemalonumų. 1. Turite patikrinti akumuliatoriaus būklę. Jei gerai dirba akumuliatorius, nereiškia, kad jis yra pilnai pasikrovęs. Akumuliatoriaus būklę geriausia tikrinti automobilių servise, čia, prireikus, jį galima ir pakrauti. Žinoma, kas turi galimybę, gali ir namuose profilaktiškai prieš kelionę pakrauti akumuliatorių. 2. Reikia patikrinti visus eksploatacinius skysčius: sankabos, stabdžių, vairo stiprintuvo. Važiuojant žiemą į tolimesnes keliones, tikrai neišvengsite oro temperatūros svyravimų. Jei eksploataciniuose skysčiuose bus susikaupę daugiau kaip 3 proc. drėgmės, gali kilti problemų. Panašiai yra ir su drėgme kuro sistemoje. Jei prieš žiemą neišstūmėte vandens iš kuro sistemos, tuomet rekomenduotume tai padaryti prieš kelionę. Tam yra skirti specialūs kuro priedai. 3. Norint išvengti guolių, stabdžių kaladėlių užstrigimo, reikia automobilį „pramankštinti“. Patys to nepadarysite, nebent esate automobilių žinovas. Nuimti ratą, pramankštinti stabdžių suportus, patikrinti guolių būklę turi profesionalai. Automobiliui įveikti 50 km distanciją per dieną ir 1000 km – didžiulis skirtumas. Profesionali automobilio apžiūra leis išvengti didesnių nemalonumų – užstrigusi viena detalė gali pridaryti daug bėdos. 4. Patikrinti spynelių, užraktų sutepimą. Drėgmę iš spynų išstumia specialūs tepalai, skysčiai, kuriais patariama sutepti užraktus. Kalnuose klimatas labai įvairus, tą pačią dieną gali būti ir drėgna, ir pašalti. Gali atsitikti taip, kad neužsidarys durys. Jei ruošiatės važiuoti su vaikais, reiktų būtinai pasirūpinti visų uždarymo spynų ir užraktų paruošimu, apdirbimu su drėgmę išvarančiais skysčiais bei patikrinti ar veikia užraktai nuo vaikų atidarymo iš vidaus. 5. Pasirūpinti guminių detalių apsauga. Galima įsigyti specialių silikoninių purškiklių ar pieštukų, kurie apsaugo gumą, kad ant jos nesikauptų drėgmė, neprišaltų durys ir netektų jų jėga plėšti. 6. Patikrinti kaip veikia šildymo sistema. Kasdien važinėdami maršrutu namai-darbas-namai, nejaučiame, kaip dirba šildymo sistema. Jei filtruose prisikaupia dulkių, nepilnai veikia šildymas ir ne visiškai nupučiami langai, tai blogina matomumą. Dažnai klaidingai manoma, kad ventiliatorius sukasi, ūžia, reiškia – veikia. Tačiau, juk kelionėje važiuoja daugiau žmonių, dažnai slidinėjama su kompanija, daugiau kvėpuojama, nežinia, kaip padidėjusį krūvį išlaikys nepatikrinta sistema. Tad servise profilaktiškai patikrinti filtrų būseną būtų neprošal. 7. Patikrinti, ar geros valytuvų šluotelės. Valytuvų šluoteles naudojame kasdien. Kelionės metu gali būti lietaus ar sniego – sudėtingų orų sąlygų, tad šluotelės turėtų gerai valyti. 8. Kad kelionėje netyčia nepasibaigtų langų plovimo skystis, reiktų jo vežtis papildomai. Žinoma – žieminio ir neužšąlančio. Nepamiršti gremžtukų bei valymo priemonių, nuvalyti langams nuo ledo bei sniego. Aerozolių pirkti nepatartume, jie brangūs. Kelionėje pilnai užteks pirštinės ir kokybiško gremžtuko. Jokiu būdu nenaudokite sniegui valyti kompaktinių diskų ar kokio kito po ranka papuolusio daikto, galite pažeisti kėbulo dažus ar apsaugines gumas. 9. Susirinkti kelioninį techninės pagalbos paketą: tempimo lyną, užvedimo gnybtus, atsarginį ratą su žiemine padanga, prožektorių, lipnios juostelės, universalias reples, atsuktuvą. Nežinia, ko gali prireikti kelionėje. 10. Geros padangos išsprendžia visas problemas. Jei planuojate ekstremalesnę kelionę, reikia pasirūpinti specialiomis padangomis, skirtomis keliauti sunkiomis sąlygomis. Tiems, kas keliauja į kalnus – pasirūpinti grandinėmis, dedamomis ant padangų, kastuvėliais trumpu kotu sniegui atkasti. Geriausia, kad automobilis būtų visų varančiųjų ratų, juk reiks įveikti nemenkus sudėtingo kelio atstumus. „Prieš kelionę būtinai susiplanuokite kam skambinsite, jei kelyje suges automobilis. Pasidomėkite, kokia techninė pagalba kelyje gali būti suteikiama šalyse, į kurias vykstate, ar žinote techninės pagalbos telefono numerius. Sužinokite automobilių atstovybių kontaktus, turėkite keletą kontaktų“, – pataria specialistas. A. Kviliūnas primena, kad į kelionę reikia pasiimti ir liemenę su atšvaitais, gesintuvą, įspėjamąjį ženklą, vaistinėlę. Jei vartojate specifinius vaistus, pasirūpinkite, kad kelionėje jų nepritrūktumėte. Pasiruoškite ir būtiniausių vaistų paketą. Keliaujant su vaikais reikia pasirūpinti, kad veiktų vaikų saugos kėdučių užraktai. Jos turi atitikti vaikų amžių bei ūgį, kad būtų patogu ir saugu sėdėti. Vaikams ilgose kelionėse tampa nuobodu sėdėti, jie ima nerimauti, blaško vairuotojo dėmesį, tad reikia pagalvoti apie užsiėmimus – žaidimus, knygeles, filmukus. Būtina patikrinti galinių automobilio durų apsaugos užraktus.