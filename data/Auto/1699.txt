Pasauliui sparčiai keičiantis ir tobulėjant, o technologijoms į priekį lekiant nebe septynmyliais, o visais tūkstantmyliais žingsniais ekologiškieji elektromobiliai mūsų keliuose – jokia naujiena. Vis dėlto vidaus degimo variklis dar smarkiai karaliauja, nes elektrinis konkurentas daugeliui atrodo labiau ateitis nei dabartis. Pagrindiniai skeptikų argumentai – didelė kaina ir pernelyg trumpas vienu įkrovimu įveikiamas atstumas. Važiuoja ilgiau Europoje elektromobilių pionieriumi vadinamas prancūzų gamintojas „Renault“ neseniai pateikė smarkiausią argumentą visiems skeptikams – antrosios kartos „Zoe“. Pasak atstovų, dėl naujos elektromobilio baterijos „Z.E 40“ vienu įkrovimu nuvažiuojamas atstumas pailgėjo kone dvigubai. Dabar kartą įkrovus „Zoe“ galima nuvažiuoti net iki 400 kilometrų (remiantis NEDC metodika), o tai puiki žinia tiems, kurie vis dar abejojo, ar elektromobiliu įmanoma keliauti didesnius atstumus, bei tiems, kurie apskritai negalėjo peržengti psichologinio barjero ir patikėti, kad elektromobilis gali būti tinkamas ilgesnėms savaitgalio kelionėms. Be to, baterijos talpa padvigubinta išvengus didelio svorio ir gabaritų didinimo. Pranešime teigiama, jog išmėginus „Zoe“ realiomis vairavimo sąlygomis šiltuoju metų laiku realu nuvažiuoti daugiau nei 300 kilometrų, o šaltuoju – per 200 kilometrų. Greitasis įkrovimas Elektroninė akumuliatoriaus valdymo sistema optimizuoja važiuojančio „Zoe“ energijos naudojimą, o nauja oro cirkuliacijos sistema palaiko nuolatinę akumuliatorių temperatūrą – taip užtikrinamas ekonomiškumas, kai elektromobiliu naudojamasi labai karštu arba labai šaltu oru. „Zoe“ automobiliuose įdiegta „Renault“ patentuota „CaméléonTM“ įkrovimo sistema leidžia prisitaikyti prie įvairių Europoje egzistuojančių įkrovimo stotelių. Per 30 minučių akumuliatorių galima įkrauti tiek, kad būtų galima nuvažiuoti papildomus 80 kilometrų. O naudojant greitojo įkrovimo funkciją, per tą patį laiką automobilis paruošiamas 120 kilometrų kelionei. Kraunant greituoju režimu visiškai baterija įkraunama per 65 minutes.  Elektromobilio savybės: tylus ir greitas Pasak gamintojų, prie vidaus degimo variklių pripratusius vairuotojus nustebins tylus „Zoe“ variklio darbas. Vairuojant jo visiškai nesigirdi, taip pat nejuntamos vibracijos, tad, rodos, variklis visai neegzistuoja. Be to, kartą pajautus, ką reiškia elektrinio variklio dinamika, kai automobilis iš vietos iki 50 km/val. šauna vos per 4 sekundes, iš jo išlipti nesinorės. Pasiekus 40–75 km/val. greitį salone girdimas vos 60–65 decibelų garsas. Tai 2–3 kartus tyliau nei standartiniame vidaus degimo variklio automobilyje. Dar viena naujovė – pastovią temperatūrą palaikanti kondicionavimo sistema. Įsivaizduokite, kad žvarbią žiemą vos įsėdus į automobilį jame jau nustatyta 21 °C temperatūra. Be to, automobilyje įdiegtas dar ir toksinių medžiagų sensorius bei oro jonizatorius. Skatinamosios lengvatos Prie elektromobilių populiarinimo smarkiai prisideda ir įvairių Lietuvos miestų savivaldybės, ypač sostinės. Štai Vilniuje įrengtos išskirtinai elektromobiliams ir greitiesiems autobusams skirtos eismo juostos – puiki galimybė išvengti transporto spūsčių piko metu. Ne ką mažiau naudinga ir tai, kad didžiųjų Lietuvos miestų ir Trakų savivaldybių administruojamose stovėjimo aikštelėse elektromobilius galima laikyti nemokamai. Be to, šiandien tiek greitojo, tiek įprasto įkrovimo stotelėse už įkrovimą mokėti nereikia nė cento. Tiesa, reikėtų pasidomėti kiekviename mieste galiojančiomis taisyklėmis. Lietuvoje „Renault Zoe“ kaina prasideda nuo 28 tūkst. eurų su PVM.