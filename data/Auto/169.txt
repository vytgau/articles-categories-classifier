Kaip rašoma pranešime žiniasklaidai, per šešios dešimtys dalyvių ir būrys svečių dar prieš jų pradžią spėliojo, kas šįkart išsiveš vyriausiojo varžybų dalyvio titulą? Mat be garbaus amžiaus sporto meistrų bei teisėjų veteranų į šią nominaciją labai rimtai kėsinosi ir, regis, dar gamyklinėmis spalvomis tviskantis „Chrysler CM“. Sunku patikėti, tačiau automobilio techniniame pase esantis įrašas liudija, jog šis gražuolis pagamintas 1931 metais. Egzotišką istorinį automobilį į veteranų velykinį slalomą delegavo Lietuvos automobilių klubo valdybos nario Šarūno Žitkevičiaus vadovaujama „Retroklasikos“ asociacija. Pagarbos vertas keturratis atriedėjo ne tam, kad susirinkusieji varvintų seilę žiūrėdami į jį, o pasirengęs įrodyti savo tvirtumą bei manevringumą toje pačioje slalomo aikštelėje. Iš jį vairavusios „Retroklasikos“ komandos narių greičiausias buvo Modestas Jakas, pranokęs „Chrysler CM“ šeimininką Š. Žitkevičių ir trečioje vietoje likusį Tomą Bilių. Visgi 87 metų amerikietiškas, Lietuvos meistrų antrajai jaunystei prikeltas automobilis nepelnė vyriausiajam varžybų dalyviui skirto prizo. Jis įteiktas metais už „Chrysler CM“ vyresniam Vytautui Vanagui, kuris dar labiau džiaugėsi antrąja prizine vieta vyriausiųjų dalyvių grupėje. Lenktynių aksakalas į priekį praleido tik Vytį Vabalą, o trečioji vieta pripažinta Kazimierui Milevskiui. Slalomo karaliumi, bent jau iki kalėdinio, tituluojamas greičiausiai visiems absoliučiai vienodą trasą įveikęs sportininkas. Šįkart karūną išsivežė vilnietis Almantas Jacevičius, įveikęs trasą per 0.28,7 sek. Almantui iki šio titulo nedaug stigo ir per kalėdinį slalomą. Ten jis irgi buvo greičiausias, tačiau už kliudytą kūgelį gauta 5 sek. bauda tąsyk jį nubloškė net į septintąją vietą.  Antrąjį ir trečiąjį greičiausius laikus trasoje pasiekė žinomi slalomo meistrai ir daugelio kitų prestižinių varžybų nugalėtojai Audronis Gulbinas (0.28,8 sek.) ir Alfredas Štaras (0.29,1 sek.) Sporto meistrai ir teisėjai veteranai varžėsi daugelyje grupių, todėl didžiuma jų į namus sugrįžo su taurėmis ir diplomais bei gera nuotaika. Velykinio slalomo varžybų dalyviai itin didžiavosi iškovoję buvusių savo draugų ir varžovų įvairiose ne tik mūsų šalies trasose taures, kurias įsteigė jų šeimų nariai, LASF, Kauno rajono savivaldybė, miesto organizacijos ir įmonės, pavieniai sportininkai. Bene garbingiausias varžybų trofėjus – nusipelniusių sporto meistrų, kauniečių Kastyčio ir Arvydo Girdauskų atminimo taurė įteikta Regimantui Bindokui. Algirdas Rymonis džiaugėsi laimėjęs savo batalijų partnerio, sporto meistro Romo Jakučionio taurę, o nusipelniusio sporto meistro, vieno šių slalomų iniciatorių Vidmanto Čiutelės atminimo taurė įteikta Žygimantui Aleksandravičiui. Buvusio LASF ilgamečio prezidento Sigito Alesiaus atminimo taurę laimėjo Romualdas Ščiuckas, o kroso puoselėtojo Romo Barkausko prizą – Raimundas Adinavičius. Evaldo Čerškaus ir Iljos Ostrovskio atminimo taures iškovojo A. Jacevičius ir Saulius Kazėnas. Šalia tituluotų veteranų itin jaukiai jautėsi ir dailiosios lyties atstovės Laima Sukich su Meile Pumeryte, diktavusios madas moterų-sporto senjorių grupėje. Veteranų slalomo trasą išbandė ir žinomas keliautojas automobiliu, daugelio neįprastų ištvermės rekordų, kurių keletas rado vietą ir Gineso rekordų knygoje, autorius, žurnalo „AutoBild Lietuva“ vyriausiasis redaktorius Vitoldas Milius. „Nieko stebėtino, kad per keturis dešimtmečius taip išpopuliarėjo kauniečių organizuojami velykiniai bei kalėdiniai slalomai, daugeliui tapę tikra švente, - apdovanojimų ceremonijoje kalbėjo V. Milius. – Džiaugiuosi, jog būtent šios lenktynės, kuriose pirmą kartą išbandžiau jėgas daugiau nei prieš dvidešimt metų, pažadino iki šiol neblėstančią meilę automobilių sportui ir norą garsinti Lietuvą super ilgais maratonais.“ V. Milius metine žurnalo prenumerata apdovanojo nuolatinius šių slalomų dalyvius A. Rymonį ir Vladislovą Šermukšnį. Komandinę veteranų velykinio slalomo įskaitą laimėjo Kauno miesto pirmoji komanda, pranokusi Kauno rajono ir Kauno miesto antrosios komandų senjorus. Nugalėtojų ir prizininkų pagerbtuvių ceremonijoje pasveikinti ir apdovanoti sportininkai, teisėjai bei automobilių sporto organizatoriai, šventę garbingas sukaktis. Juos ir visus tradicinio veteranų slalomo dalyvius sveikino Kauno rajono meras Valerijus Makūnas, LASF prezidentas Romas Austinskas, Lietuvos automobilių klubo prezidentas Rolandas Dovidaitis, LASF senjorų ir teisėjų komitetų pirmininkai Evaldas Torrau ir Šarūnas Liesis, Tarptautinės automobilių sporto veteranų asociacijos direktorius Romas Mažuolis ir kiti.