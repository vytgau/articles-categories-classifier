Visų pirma, ji yra tikrai didelė. Nors žvelgiant iš išorės „Tesla“ modelis galbūt neatrodo pernelyg gremėzdiškas, vis tik salono erdvumas tiesiog gniaužia kvapą. Net ir šiame skelbiamame vaizdo įraše matyti kairėje pusėje atsiverianti erdvė, kai trečia sėdynių eilė yra atlenkta (taip, jūs supratote teisingai: galima užsisakyti šešių ar septynių sėdimų vietų konfigūracijos „Model X“ variantą). Vėl gi net nekalbama apie priekinę automobilio dalį, kurios dydžio pakaktų pasodinti dar vieną, tiesa, nelabai didelį žmogų, rašo „Autoevolution“. Pateikiama svarbi su saugumu susijusi informacija, neabejotinai labai aktuali „Model X“ savininkams (turbūt ne ką mažiau aktuali ir „Model S“ turėtojams). Tiesa, informacija aktuali ir vagims. Susidaro įspūdis, kad priekinę transporto priemonės bagažinę iš išorės gali atidaryti praktiškai bet kas ir tam nereikia jokių specialių priemonių – pakaks tik rankų. Tereikia patraukti svirtį, esančią menkiau matomoje nišoje automobilio priekyje, ir bagažinės dangtis atsivers. Taigi nerekomenduojama palikti per naktį šioje vietoje krepšio su nešiojamu kompiuteriu – patikėkite, tai nėra pati geriausia mintis. Nors šio vaizdo filmuko autoriai pataria priekinėje bagažinėje palikti nebent tik krepšius su maisto produktais, vis tik maistui itin neabejingiems asmenims patartina ir į šį abejotiną patarimą žvelgti su atsarga. Vis tik toks automobilių gamintojo sprendimas ne klaida ar atsitiktinumas, o siekis suteikti priešgaisrinių tarnybų darbuotojams prieigą prie elektros perdavimo sistemų, kurias būtina atjungti tam, kad nelaimės atveju gelbėjimo operacija būtų įvykdyta saugiai. Vis tik šiek tiek stebina, kad „Tesla“ nerado jokių kitokių įmanomų šios situacijos sprendimo būdų. Tenka pripažinti, kad toks automobilių gamintojo sprendimas verčia manyti, kad bet kas, turintis didesnį laidų karpymui tinkamą prietaisą, gali be didesnių sunkumų rimtai apgadinti jūsų automobilį. Vaizdo įraše toliau dalinamasi įžvalgomis apie tai, ką būtina žinoti kiekvienam „Tesla Model X“ savininkui. Aiškėja, kad statyti tokį automobilį šalia kitų transporto priemonių labai nepatartina. Tenka pripažinti, kad „Model X“ toli gražu nėra pirmasis automobilio modelis, kurio priekinio stiklo valytuvų purkštukai įmontuoti į pačius valytuvus. Panašu, kad dabar jau daugeliui bus tikrai aišku – „Tesla“ nieko neišrado, o tik sumaniai panaudojo jau išrastus dalykus. 