„Visi vadovaujantys pareigūnai savo noru grąžins dalį savo atlyginimo“, – per spaudos konferenciją pranešė Yasuyuki Yoshinaga. Lapkritį „Subaru“ atšaukė 395 tūkst. devynių skirtingų modelių automobilių, parduotų vidaus rinkoje, po to, kai spalį ji paskelbė leidusi reikalingos kvalifikacijos neturinčiam personalui tikrinti dalį automobilių. Buvo atšaukti devyni modeliai, įskaitant sporto automobilius, kuriuos „Subaru“ gamina „Toyota“ bendrovei. Automobilių atšaukimas bendrovei kainuos 20 mlrd. jenų (178 mln. JAV dolerių), skelbia automobilių gamintoja. Kaip teigiama ataskaitoje, kurią „Subaru“ pateikė vyriausybei antradienį, tokia praktika, kai reikalingos kvalifikacijos neturintys darbuotojai atlieka patikras, įsigaliojo beveik prieš tris dešimtmečius, devintajame praėjusio amžiaus dešimtmetyje. Ataskaitoje taip pat pažymima, kad darbuotojai nuslėpė šią praktiką nuo įmonės valdžios. Apie skandalą paaiškėjo, kai vyriausybė nurodė Japonijos automobilių gamintojoms patikrinti atliktas patikras po to, kai spalį buvo atšaukta apie 1,2 mln. „Nissan“ automobilių. „Nissan“ teigimu, naujausių patikrų metų nustatyta, kad automobiliai neatitiko vidaus reikalavimų.