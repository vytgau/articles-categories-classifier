„Kurį laiką ieškojome būdo, kaip padaryti renginį, kuris būtų įdomus visiems techniką mėgstantiems žmonėms. Manau, kad radome, kaip visus suvienyti: „Auto Bazar 2018“ sau įdomių dalykų ras visomis sritimis besidomintys automobilių gerbėjai. Juk vieni mėgsta naujus modelius, kiti domisi komerciniu transportu, tretiems patinka istorinė technika, ketvirtiems – sportas ir taip toliau. „Auto Bazar“ didelis dėmesys bus skiriamas visoms šioms sritims“, – sako renginio idėjos autorius, žurnalistas ir automobilių ekspertas Valdas Valiukevičius. Įvertins naujų automobilių pirkėjai Renginio organizatorių teigimu, geriausiai „Auto Bazar 2018“ ekspoziciją įvertins naujų automobilių ieškantys žmonės. Norėdami išbandyti kelių skirtingų gamintojų automobilius, jie paprastai turi važinėti po skirtingas atstovybes, o „Auto Bazar“ jos bus vienoje vietoje – „Litexpo“ stovėjimo aikštelėje. Vos paskelbus apie renginį, dalyvavimą „Auto Bazar“ patvirtino „Citroen“, „Ford“, „Hyundai“, „Lexus“, „Mercedes-Benz“, „Mitsubishi“, „Nissan“, „Honda“, „SsangYong“, „Subaru“ ir „Suzuki“ gamintojų atstovai – šių markių automobilius bus galima išbandyti renginio metu. Organizatoriai neabejoja, kad greitu metu prie jų prisijungs ir kiti. Visi nauji automobiliai „Auto Bazar 2018“ parodoje bus eksponuojami vienodose palapinėse, tai gamintojų atstovams gerokai sumažina dalyvavimo kaštus. Lankytojams irgi naudinga – jokio gamintojo ekspozicija nebus pernelyg išskirtinė ir nenustelbs kitų. Atstovybių dalyvavimo sąlygose numatyta, kad vienas automobilis būtų skirtas ekspozicijai, kitas to paties modelio – bandomiesiems važiavimams. Be to, prie kiekvieno automobilio bus pardavimų vadybininkai, su kuriais galima pasikalbėti ir aptarti komplektacijas, įsigijimo sąlygas. „Žmonėms labai patogu, kai ieškodami naujo automobilio jie visus dominančius modelius gali ne tik apžiūrėti vienoje vietoje, bet ir pavairuoti. Gegužės 18 diena turėtų būti lyderė pagal naujų automobilių pardavimus tą mėnesį“, – mano V. Valiukevičius.  Duoklė naudotai technikai „Litexpo“ parkavimo aikštelėje gegužės 18 dieną vietą ras ne tik naujos, bet ir naudotos transporto priemonės. „Auto Bazar 2018“ bus galima apžiūrėti geriausių Lietuvos lenktynininkų sportinius automobilius, istorinės technikos ekspoziciją, išskirtinai patobulintus ir gatves puošiančius modelius. Pažiūrėti bus galima ne tik į automobilius, nes dalis aikštelės ploto rezervuota amatininkams. „Auto Bazar“ metu specialistai demonstruos, kaip rankomis apsiuvamos automobilių sėdynės, vairai, gražinamos kitos dalys. Tai – dar ne viskas. „Litexpo“ tą pačią dieną vyks „Lietuvos komercinio automobilio 2018“ apdovanojimų ceremonija bei kitos parodos: automobilių detalių, remonto, aksesuarų specialistams skirta „Mechanika“, inovacijų ir inžinerinių sprendimų „Balttechnika“ bei transporto verslo aktualijų „Transbaltica“. „Lietuvos parodų ir kongresų centre „Litexpo“ tą savaitgalį šurmuliuos visi Lietuvos transporto ir technikos specialistai. Tai puiki proga ne tik pasidairyti į istorinę, sportinę techniką, išvysti mechanikos naujoves, pamatyti kaip dirba amatininkai, bet ir užmegzti ryšius su naujais verslo partneriais bei pristatyti savo produktus. Tikime, kad šis automobilinis savaitgalis taps tradiciniu ir įvairių sričių specialistai, vos pasibaigus šiemetinei parodai, nieko nelaukdami priešpaskutinį gegužės penktadienį raudonai apsibrauks ir 2019-ųjų kalendoriuje“, – teigia „Auto Bazar 2018“ organizatorius V. Valiukevičius.