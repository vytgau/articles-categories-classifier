Kaip rašo organizatoriai, jie skundėsi, kad po varžybų nukentėjo tiltelis per vandens, atitekančio iš Viriogalos įlankos, pralaidą. Lenktynių organizatoriai, užuot formaliai atsikalbinėję ar ieškoję kaltų, vos gavę signalą kartu su renginio partneriais iš „Stihl“ ir „Nissan“ išvyko į vietą ir tą pačią dieną suremontavo tiltelį. Atvykę į vietą, varžybų organizatoriai įvertino tiltelio būklę. Ne pirmos jaunystės jo konstrukcija braškėjo nuo dalyvių srauto, o pravažiavus keliems visureigiams supuvusi mediena visai sutriušo. Kitiems sportininkams, norėjusiems įveikti šią pralaidą, jau teko pasitelkti visą inžinierinių sugebėjimų arsenalą ir netgi gerves. Atvykę talkininkai ieškoti medienos nusprendė vietinėse lentpjūvėse, o gyventojai geranoriškai palydėjo iki vieno ūkininko sodybos, aprūpinančio pjauta mediena apylinkę. Jo turimos lentos buvo net 6 metrų ilgio, tad pasitelkus pjūklą beregint jos buvo supjautos į dvimetrines, kurios nesunkiai tilpo į „Nissan Navara“, dar savaitgalį išbandytą lenktynių trasoje. Šį pikapą pristačiusiam „Nissan Nordic Europe“ komunikacijos vadovui Baltijos šalims Mindaugui Plukiui beliko tik sulakstyti į Sužionis ir parūpinti tinkamų vinių. Talkininkai pašalino senos medienos likučius palikę tik pagrindinę pralaidos konstrukciją, kuri pasirodė besanti dar pakankamai tvirta. Padirbėjus porą valandų tiltas atrodė kaip naujas, tad talkininkams beliko tik išbandyti tiltelio tvirtumą.  „Mes niekada nepaliekame nebaigtų darbų ten, kur rengiame lenktynes. Jei tik sulaukiame informacijos, jog yra kažkas taisytino – vykstame ir tvarkome, į tai žvelgdami atsakingai ir dėkodami gyventojams už informaciją“, – braukdamas nuo kaktos prakaitą kalbėjo LASF 4x4 komiteto pirmininkas ir šių varžybų organizatorius Gediminas Grigaitis. Pasak G. Grigaičio, jis tiki, jog kiti nepiktnaudžiaus varžybų organizatorių dosnumu ir operatyvumu.