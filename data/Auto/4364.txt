37-erių metų A. Nifontovai besirengiant pirmosioms savo karjeroje Dakaro varžyboms iškilo tam tikrų abejonių dėl galimo jos dalyvavimo, mat per Maroke vykusias pasaulio ralio čempionato varžybas sportininkės šlapimo mėginyje buvo rasta meldoniumo pėdsakų. Rusijos motociklininkei pavyko išsirūpinti ir pateikti reikiamus dokumentus, tad laikinas jai taikomas draudimas dalyvauti varžybose buvo atšauktas. Priimtą nutarimą FIM vėliau pakomentavo. „Kadangi tiriant bylą viešumon iškilo keletas svarbių faktų, buvo priimtas išskirtinis sprendimas, pagrįstas išsamia ir atnaujinta A. Nifontovos FIM federacijai pateikta informacija iš medicininių įstaigų“, – skelbiama FIM pranešime. „Nuodugniai apsvarsčiusi įvairių klausimų kėlusias aplinkybes, FIM federacija nutarė, kad neleidžiant MFR [Rusijos motociklų sporto federacijai] išduoti A. Nifontovai vienkartinės licencijos, suteikiančios teisę dalyvauti 2017-ųjų metų Dakaro ralyje, ir taip užkertant kelią į šias varžybas, sportininkei būtų padaryta nepataisoma žala“, – teigiama FIM pranešime.  Oficialus sprendimas buvo praneštas likus vos porai dienų iki maratono pradžios. A. Nifontova važiuoja 59-uoju numeriu pažymėtu „Husqvarna FR 450“ modeliu, tačiau po prologo ji užima tik 135-ą vietą. Komentuodama situaciją prieš startą ji pasakė: „Jaučiuosi taip, tarsi Dakaras jau būtų pasibaigęs – visi mane tik sveikina... Be to, esu labai išsekusi. Patyriau nemenką stresą. Dabar reikia nusiraminti ir susikaupti varžyboms.“ Rusijos motociklininkė prisipažino nesanti tikra, kad pavyks pasiekti puikų rezultatą, kadangi porą pastarųjų mėnesių stigo laiko pasirengti. „Visgi tikiuosi, kad viskas bus gerai“, – išreiškė viltį A. Nifontova. Nuolatiniai dopingo skandalai, į kuriuos vis pakliūdavo Rusijos sportininkai, buvo vienas iš ryškiausių pernai metų fenomenų sporto pasaulyje. Verta prisiminti vien draudimą, paskelbtą šalies teniso žvaigždei Marijai Šarapovai, kai paaiškėjo teigiamas meldroniumo testo rezultatas. Įsidėmėtina, kad būtent dėl šio preparato problemų patyrė ir A. Nifontova. Kad ir kaip būtų, motociklininkė A. Nifontova visomis išgalėmis tikina, kad nėra susijusi su jokiu kitu Rusijos sportininkus ištikusiu dopingo skandalu. „Mano atvejis išskirtinis. Viskas vyko objektyviai. Negalima kalbėti apie jokį politiniu požiūriu naudingą sprendimą. Noriu padėkoti FIM už objektyviai išspręstą klausimą“, – kalbėjo A. Nifontova.