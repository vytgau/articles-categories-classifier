Per įmonės vakarėlį penktadienį 30-čiai pirmųjų klientų – „Tesla“ darbuotojams – atiduoti naujosios „Model 3“ serijos automobilių rakteliai. Nors elektromobilius žadama gaminti kaip įmanoma greičiau, „Tesla“ vadovas Elonas Maskas neslepia, kad įmonė susiduria su tiekimo problemomis ir kitais nesklandumais, dėl kurių pasiekti užsibrėžtą tikslą – pagaminti pusę milijono elektromobilių – bus sunku. Keturioliktuosius metus skaičiuojanti „Tesla“ niekada dar nėra pagaminusi daugiau nei 100 tūkst. automobilių per metus. „Model 3“, kurių kaina prasideda nuo 35 tūkst. JAV dolerių, t.y., perpus mažiau nei ankstesni „Tesla“ modeliai, gali nuvažiuoti beveik 500 km iki baterijos išsikrovimo. Bendrovė tikisi, kad šis elektromobilis taps pirmuoju žingsniu į plačiąją rinką ir padės drastiškai padidinti pardavimus. Anot E. Masko, maždaug pusė milijonų žmonių visame pasaulyje jau sumokėjo po 1 tūkst. dolerių siekiantį avansą „Model 3“ automobiliui rezervuoti. Tiesa, net ir dabar transporto priemonę užsisakantys klientai savo elektromobilio tikriausiai negaus iki 2018 m. pabaigos. Pirmiausiai automobiliai bus pristatyti įmonės darbuotojams ir klientams JAV Vakarų pakrantėje. Pristatymai užsienyje prasidės kitų metų pabaigoje, o dešiniavairiai automobiliai vairuotojus pasieks tik 2019 m.