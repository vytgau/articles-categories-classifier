Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2009 m. „Volkswagen Golf 1.4 TSI“: ar iš tiesų „Golf“ toks puikus? Peržiūrėjus ilgalaikių testų istoriją, VW gamintojui didžiuotis nėra kuo. Testo dalyviai labai dažnai nuvildavo prasta kokybe. Gal šeštos kartos „Golf“ pakeis vertintojų nuomonę? Nuvažiavome 100 000 kilometrų su populiariausiu automobiliu Vokietijoje. Mums tai pažįstama: VW koncernas metų metus itin daug dėmesio skyrė kokybės gerinimui. Jis pateikdavo save kaip švyturį pigių gaminių jūroje, kaip užuovėją nuo vidutinybių diktatūros, kurią bando primesti šlamšto kūrėjai. VW gamintojas bando ir toliau joti ant patikrinto „arkliuko“: naudoja pasenusias, bet patvarias technologijas, atsibodusias, bet tvarkingas kėbulo linijas. Tuo pačiu vilioja pirkėjus ir automobilių testuotojus geresne salono apdailos ir įrangos kokybe. Profesionalus pasirodymas. Tačiau kas slepiasi už fasado? „Auto Bild“ ilgalaikių testų praktika rodo: ne viskas, kas pas „Volkswageną“ blizga – auksas. Išskyrus „Tiguan“, beveik visi kiti „Volkswagen“ atstovai, kurie per ankstesnius vienuolika metų dalyvavo 100 000 km teste, automobilių patikimumo reitinge atsidūrė gale. Skirtumas tarp iškeltų reikalavimų ir realybės buvo itin ryškus. „Golf“ gali tapti vienas iš „Premium“ klasės automobilių Nagi? Ar gali VW tesėti pažadus dėl kokybės pagerinimo? Realiems rezultatams įvertinti pasirinkome „Golf“ modelį, vis dar patį stipriausią imperijos ramstį. Tiksliau: šeštos kartos „Golf 1.4 TSI Comfortline“ su papildomos įrangos paketais. Toks automobilis naujas kainavo solidžią sumą – daugiau nei 20 tūkst. eurų. Už tiek visai pagrįstai tikimasi įsigyti „Premium“ klasės atstovą. Po variklio dangčiu „Golf TSI“ turi Volfsburgo „mažąjį stebuklą“ – daug pagyrų sulaukusį benzininį motorą. Jo darbinis tūris tik 1,4 l, o galia – net 160 AG. Variklis turi kompresorių ir turbiną – tokios technologijos šioje klasėje daugiau nesiūlo niekas. Vos keturių cilindrų variklis be vargo didina galią ir neturi turboduobės. Jo darbas padarytų garbę net ir dviejų litrų varikliui. Veiksmas toks sklandus, kad net mūsų patyrusiems testuotojams sunku pastebėti kokius nors trūkumus. Bet ar šis stebuklas ilgalaikis? Iš pirmo žvilgsnio, „Golf“ tobulas ir kompetentingas visais atžvilgiais. Žinoma, netrūksta automobilių gerbėjų, kuriems būtent dėl šių savybių „Golf“ atrodo nuobodus. Bet ilgalaikio testo tyrimai rodo, kad kasdieniame gyvenime jis užsitarnavo mūsų simpatijas. „Ieškant šio automobilio trūkumų reikia padidinamojo stiklo“, – stebėjosi fotoredaktorius Božo Furkesas. „VW Golf“ paslaptis: jis turi viską, ko iš jo tikisi vairuotojas. Pakankamai erdvus keturiems suaugusiesiems. Valdymo sistema tiksli, lengvai valdoma ir patikima. Automobilio dydis kaip tik toks, kokio reikia: pakankamai didelis, kad sėdintieji jaustųsi maloniai, bet ne per griozdiškas mieste. Gal mūsų kolegos, vairavę „Golf“, mieliau būtų pasirinkę DSG automatinę pavarų dėžę (1825 eurų) nei bazinę šešių pavarų „mechaniką“? Sąžiningai atsakysime: ne. Nei vienas vairuotojas jos nepasigedo. Net ir tada, kai ilgalaikio testo pabaigoje sugedo sankaba, nes iš rikiuotės išėjo sankabos cilindriukas. Priežastis – į sistemą pakliuvę nešvarumai pažeidė cilindro hidrauliką. Iki tol „Golf“ teikė tik malonumą. Džiugino tamsiai mėlyna spalva ir kitos klasikinio „vabalo“ dorybės: jis važiavo ir važiavo nesustodamas. Nebuvo jokių neplanuotų apsilankymų servisuose. Kilometražas vis augo ir pasitikėjimas Volfsburgo technika vis didėjo. Nors iš pradžių trumpose distancijose ir važiuojant greitkeliais vairuotojus persekiojo nepasitikėjimas ir abejonės „Golf“ ištverme. Ar šis mažas keturių cilindrų variklis atlaikys krūvį? Mažasis 1,4 litro variklis – ne pats taupiausias Net greitkeliu važiuojant 220 km/h stebino tolygiai dirbantis variklis. „Važiuojant 180 km/h greičiu atrodo, kad automobilis ramiai rieda, nes nėra jokios vibracijos“, – kelionės žurnale rašė testo ekspertas Berendas Sandersas. Alyvos temperatūra informaciniame kompiuteryje stebino, nes nerodė perkaitimo net ir spiginant karštai vasaros saulei. Viskas kaip ir buvo sakyta: šis variklis yra mažas stebuklas, nors ir ne pats taupiausias. 100 000 km testo metu vidutinės degalų sąnaudos siekė 9,3 l/100 km. Nemažai, bet ne per daug, įvertinant 160 AG. Santūrus važiavimo būdas sumažindavo degalų sąnaudas iki 7–8 litrų. Alyvos sąnaudos buvo minimalios. Ilgesnėse kelionėse „Golf“ gavo teigiamus balus už kietą, bet gerai amortizuojančią pakabą ir, žinoma, už puikias sėdynes. Vairuotojai, praleidę valandų valandas prie „Golf“ vairo, nuovargiu nesiskundė. Stebino ir sėdynių patvarumas – apmušalų medžiaga ilgalaikio testo pabaigoje atrodė taip pat kaip ir pirmąją testo dieną. Beje, tą patį galima pasakyti apie visą įrangą, kuri tarnavo patikimai ir negedo. Ką gi, gamintojo pažadai išties netušti. Tad „Golf“ padangė saulėta, be debesėlio? Žinoma, ne, nes niekas nėra tobulas. „Golf“ gamintojas taip pat. Priekaištų sulaukė nekomfortiška šildymo sistema, nes žiemą reikėjo per daug laiko, kad atitirptų stiklai ir sušiltų sėdinčiųjų kojos. Nepatiko lėtai veikianti „RNS 310“ navigacijos sistema ir erzino nuolat užsiteršęs liečiamasis ekranas – šviečiant saulei jis tapdavo sunkiai įskaitomas. Vietoj mechaninės klimato kontrolės (bazinė „Comfortline“ įranga) „Golf“ gamintojai galėjo pasiūlyti automatinę. Na, taip, ir vis dėlto reikėtų pakeisti silpnus bagažo prilaikymo diržus patvaresniais. Taigi, kaip ir viskas. „Golf VI“ testą išlaikė puikiai ir švęsti yra ką: pokši šampanas, skamba fanfaros. Nepaisant nemažos kainos: pagaliau tikras „Volkswagen“. Gedimai ir remontai 55 466 km Pakeistas bagažo prilaikymo diržas (pagal garantiją). 83 435 km Techninio aptarnavimo metu pakeisti priekiniai stabdžių diskai ir trinkelės (481 Eur). 91 137 km Po ilgo važiavimo greitkeliu sugedo sankabos cilindriukas (pagal garantiją). Dar kartą pakeistas bagažo prilaikymo diržas. Ir vėl sugedo sankabos cilindriukas (pagal garantiją). Komentarai išardžius po testo: 100 000 km šiam „Golf“ – ne iššūkis Kai kurių ilgalaikiame teste dalyvavusių automobilių nesinori išrinkti galutiniam patikrinimui. Nesinori varyti į dirbtuves, nesinori sustoti, o tik važiuoti važiuoti... Išrinkti? Puikiai funkcionuojantį agregatą? Niekada! Būtent tokias emocijas kėlė šis „VW Golf“. Stabdžių sistema, įsibėgėjimo rezultatai, išmetamų teršalų kiekis buvo nepriekaištingi. Tik matuojant galią, buvo 1,3 AG mažiau, nei nurodė gamintojas. Daugiau – jokių priekaištų dėl degalų sąnaudų, dėl garso izoliacijos ar surinkimo kokybės. Kokių trūkumų galima tikėtis šiame automobilyje? Išrinkus ir įvertinus būklę, atsakome: beveik jokių. Drėgmė galiniame žibinte, pažeistas galinių durelių sandarinimas, blogai sutepti durelių vyriai, nuo karščio pažeista laidų apsauga. Daugiau jokių trūkumų. Nebuvo aptikta jokių variklio, nei pavarų dėžės, nusidėvėjimo požymių. Kėbulas puikiai išsilaikė ir neaptikta jokių rūdžių pėdsakų. Išvada „Daugiau iš automobilio tikėtis negalima“, – tai pasakė dauguma 100 000 km testo vertintojų. Šeštos kartos „VW Golf' su 160 AG TSI motoru tenkino visus vairuotojo poreikius. Praktiškas, lengvai valdomas, su puikia apdaila ir nebrangiai prižiūrimas.  „Golf“ įrodė, kad tai kokybiškas, greitas ir patogus kelionėse automobilis. Šiomis savybėmis buvo sužavėti visi testo vertintojai. Ankstesnių ilgalaikių testų metu kituose VW modeliuose išryškėję defektai, šį kartą buvo nepastebėti. Todėl testo vertintojai vėl patikėjo markės patikimumu. Galutinis įvertinimas 6 Techniniai gamintojo duomenys Variklis – tipas/cilindrų sk./vožtuvai: turbobenz.+kompres./L4/16 Darbinis tūris (cm3): 1390 Maks. galia AG esant aps./min.: 160/5800 Maks. sukimo momentas (Nm esant aps./min.): 240/1500 Maks. greitis (km/h): 220 Pavarų dėžė: 6/mech. Stabdžiai – priek./gal.: disk. vent./disk. Ilgis/plotis/aukštis (mm): 4199/1779/1479 Padangų dydis: 205/55 R 16 Automobilio svoris/kraulumas (kg): 1332/508 Bagažinės talpa (l): 350/1305 Degalų bako talpa (l): 55