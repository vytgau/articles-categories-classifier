Teikti prašymus dėl minėtų leidimų Panevėžio miesto savivaldybė gyventojus kvietė iki gruodžio 15 dienos. Iki šios datos nuspręsta įvertinti, kiek namų Panevėžyje turi bėdų dėl perpildytų kiemų. Ši problema tapo itin aktuali po to, kai miesto centre dalis gatvių buvo apmokestintos. Mokestis už automobilių stovėjimą nuo 8 iki 17 val. renkamas Laisvės aikštėje, Klaipėdos, J. Basanavičiaus, Ukmergės gatvėse ir kitur. „Visuose didžiuosiuose šalies miestuose pastebima tendencija – daugėja apmokestinamų gatvių, teritorijų, ypač centruose. Ne išimtis ir Panevėžys. Įvedus rinkliavas už automobilių stovėjimą kai kuriose gatvėse vairuotojai mašinomis užstato daugiabučių kiemus. Taip gerokai sumažėja vietų čia gyvenantiems žmonėms“, – dėsto miesto Savivaldybė. Vienas šios problemos sprendimų, valdžios nuomone, galėtų būti ir specialūs leidimai transporto priemonėms statyti. Todėl Savivaldybė svarstė galimybę nustatyti mokamų automobilių stovėjimo vietų zonas, o kartu spręsti ir čia gyvenančių žmonių kasdienes bėdas nerandant vietos savo kieme. Nesusidomėjo Tačiau panevėžiečių toks pilnėjančio miesto problemų sprendimo būdas visai nesužavėjo. Į Savivaldybės siūlymą atsiliepė tik keturių namų bendrijos. „Norinčiųjų gauti tokius leidimus sulaukėme labai nedaug. Tačiau ir tie, kurie kreipėsi, galėtų savarankiškai išspręsti savo rūpesčius dėl automobilių. Vienas namas Kranto gatvėje paprašė leidimo gyventojams statyti mašinas gatvėje, nes jie net neturi kiemo. Bet tas leidimas skirtas tik savo aikštelei. Dar vienas namas tą klausimą išspręstų specialiu kelio ženklu, ribojančiu įvažiavimą. Kiti namai galėtų įsiteisinti žemę aplink pastatą ir praplėsti aikšteles. Buvo skambinančių bendrijų pirmininkų, bet jiems geriau būtent pastarasis būdas“, – „Sekundei“ aiškino Miesto infrastruktūros skyriaus specialistė Ina Urbonavičienė. Pašnekovės teigimu, tokie pasiūlymai greit žlunga, jei tik atsiranda prievolė gyventojams mokėti pinigus. Minėta idėja taip pat jau buvo numarinta prieš trejus metus. Tuomet buvo vykdoma žmonių apklausa, rinkta informacija, bet norinčiųjų specialių leidimų neatsirado. „Prasiplėtė automobilių stovėjimo zonos, padidėjo parkomatų skaičius ir atsirado naujai apmokestintų gatvių, todėl dar kartą bandėme atlikti gyventojų apklausą dėl leidimų. Bet iš naujų zonų atsiliepė tik vienas namas. Tad nemanau, kad sulauksime pokyčių“, – teigė I. Urbonavičienė. Siūlymą dėl specialių leidimų namų kiemuose statyti automobilius Savivaldybė dar kartą persvarstys sausio mėnesį ir priims sprendimą. Mokamas patogumas Kiek galėtų kainuoti minėtas leidimas, pašnekovė tiksliai pasakyti negalėjo. Esą kol kas svarbi tik gyventojų nuomonė šiuo klausimu. Tačiau kviečiant į diskusiją buvo kalbama apie 20–30 eurų metinį mokestį už vieną transporto priemonę. Jį turėtų sumokėti leidimą išsiėmęs transporto priemonės savininkas arba valdytojas, deklaravęs gyvenamąją vietą arba sudaręs buto nuomos sutartį apmokestintoje teritorijoje. Tokiais leidimais susidomėjo vieno Vilniaus gatvės daugiabučio gyventojai. „Mūsų kiemo aikštelė nėra didelė. Čia pat – miesto centras, tad privažiuoja nemažai svetimų automobilių, juos pasistato ir aplinkinių įmonių klientai, ir kiti žmonės. Todėl kreipėmės į Savivaldybę dėl leidimų. Kaip supratau, mums metinis mokestis kieme būtų 23 eurai. Ne visiems tai yra brangu – jei sugebi nusipirkti džipą, tai gal gali pasirūpinti ir jo mokama vieta. Juk tik keli eurai per mėnesį – ir visada būsi ramus, kad rasi vietą kieme“, – svarstė miesto centro gyventoja. Tačiau moteris pridūrė, kad teikiant tokias idėjas gyventojams pritrūko išsamesnės informacijos. Paaiškėjo, kad dėl leidimų ne viskas taip paprasta – dėl jų turi sutikti visos zonos namai, besinaudojantys vienu kiemu. O kiekvienam name – skirtingos bėdos dėl automobilio pastatymo. Kai kas, pašnekovės įsitikinimu, net nežinojo apie siūlomus pakeitimus. Patys ieškos išeities Tačiau gyventojai nežada nuleisti rankų ir toliau ieškos būdų, kaip patogiau savo kieme palikti mašiną. Jie svarsto plėsti aikštelę arba pastatyti draudžiamuosius ženklus. „Tarsimės su kitais namais, ką daryti. Žiūrėsime, kiek čia bus norinčių plėsti aikštelę, – tai nėra pigus sprendimas ir jam reikia atlikti daug procedūrų. Tektų nuomotis žemę, sudaryti ilgalaikę sutartį ir skirti daug lėšų įrengti mašinų stovėjimo vietoms. Dar svarbu išsiaiškinti, kiek toks variantas duotų realios naudos ateityje“, – kalbėjo panevėžietė. Patys gyventojai, ant jos, dabar neišnaudoja ir savo esamų vietos sąlygų. Po 17 val. mokamos gatvės ištuštėja ir mokėti jose nebereikia. Tačiau automobilių vairuotojai geriau savo transportą palieka ten, kur net negalima, – ant šaligatvių, takų. Be to, gyventojos nuomone, kartais gal patogiau palikti mašiną gatvėje ir dieną bei susimokėti mokestį, nei dar atskirai rūpintis mokamu leidimu. Turi ženklą Vilniaus gatvės 3-iojo namo bendrijos kieme jau dabar stovi ženklas, leidžiantis įvažiuoti tik šios vietos gyventojams. Aplink yra ir Darbo biržos, ir Panevėžio miesto apylinkės teismo, ir vaistinės, ir parduotuvių patalpos, todėl žmonės pastebi, kad minėtų įstaigų ir įmonių klientai kartais ir nepaiso apribojimų. Į juos esą ne visada dėmesį atkreipia ir policija. „Ženklas kieme stovi, tik ar kas jo paiso. Jei policija dažniau pažiūrėtų, kas atvažiuoja, gal rastų ir pažeidėjų“, – „Sekundei“ sakė Vilniaus gatvės 3-iojo namo bendrijos pirmininkas Eugenijus Ivanauskas. Vyras tvirtina, kad pats namo grįžta tik vakare, todėl bėdų dėl vietos automobiliui nebūna. Jo kieme sujudimas jaučiamas dienos metu. Apie specialų leidimą E. Ivanauskas prisipažino nė negirdėjęs. Tačiau pašnekovas ir neįsivaizduoja, kaip tai turėtų veikti. „Kodėl turėčiau mokėti už tai, kad mašiną statau savo kieme“, – stebėjosi panevėžietis. Tokie rūpesčiai, jo teigimu, labiau aktualūs būtų miegamuosiuose rajonuose, kur šeimos turi po kelis automobilius ir nori juos sutalpinti viename daugiabučio namo kieme. Ženklai nepasiteisino Panevėžio apskrities vyriausiojo policijos komisariato Kelių policijos tarnybos viršininkas Virginijus Mačėnas įsitikinęs, kad geriausiai daugiabučių namų kiemų problemas išspręstų automatiniai užvarai. Taip jau daro vilniečiai. Gavę specialius pultelius kiemo šeimininkai greit atsikratė svetimų mašinų. O kelio ženklai, ribojantys įvažiavimą į privačias valdas, pasak pareigūno, nieko nekeičia jau daugybę metų. Juos sustatė Savivaldybė, todėl policija nesijaučia įpareigota vykdyti jų kontrolę. „Tie ženklai kiemuose neturi jokios įtakos eismo saugumui. Todėl jų kontrolė nėra ir mūsų prioritetinė funkcija. Jei Savivaldybė pastatė tokius apribojimus, tai tegul ir tikrina, kaip vairuotojai stato automobilius kiemuose. Mes gauname pranešimą, kad nėra vietos, ir atvykę randame trisdešimt automobilių. Kaip mums išsiaiškinti, kuris čia svetimas, kur jo šeimininkas. Aplinkui būna parduotuvių, tad sukontroliuoti to neįmanoma. Šitie ženklai visiškai nepasiteisina“, – „Sekundei“ tvirtino V. Mačėnas. Daugiau naujienų skaitykite naujienos.lt.