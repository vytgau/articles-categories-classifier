Pagal pataisas, šalia dabar esančio automobilio žymėjimo ženklo „Neįgalusis“ būtų įvestas dar vienas – „Vaikas automobilyje“. Juo savo automobilį galėtų paženklinti besilaukiančios moterys ir vieni vaiką iki trejų metų auginantys asmenys. Taip pat laikinai leidimą statyti automobilį neįgaliųjų vietose galėtų gauti dėl judėjimą ribojančios traumos laikinai nedarbingi asmenys. „Siūlomi pakeitimai neatitinka Vienos Kelio ženklų ir signalų konvencijos nuostatų ir iš esmės iškreiptų konvencijoje nustatytą kelio ženklų sistemą. Siūlomas reglamentavimas nenumatytas tarptautiniuose eismo saugumo leidiniuose ir programose (...). Be to, ES valstybėse nėra praktikos, kad nurodytiems socialiai ar fiziškai sunkesnėje situacijoje esantiems asmenims būtų sudarytos galimybės nesivadovauti tam tikrų kelio ženklų ar ženklinimo reikalavimais“, – nurodo ministerija. Išvadose teigiama, kad įvedus siūlomą tvarką pasunkėtų eismo dalyvių priežiūra, nes nėščiosios, vieniši mažus vaikus auginantys tėvai ar laikinai neįgalūs žmonės turėtų pateikti dokumentus, įrodančius, kad jie priklauso šioms grupėms, tai padidintų jų administracines išlaidas. Siūlymo autorius „valstietis“ Mindaugas Puidokas teigia, kad prie daugelio prekybos centrų šiuo metu nėra vietos šeimoms, o neįgaliųjų ženklu pažymėtos vietos ne visuomet būna išnaudotos. „Vienos auginti vaikučius dažniausiai lieka mamytės, valstybės būtų uždavinys parodyti sąmoningumą ir suteikti joms šiek tiek geresnes sąlygas, kad jos galėtų patogiau privažiuoti, prisiparkuoti, apsipirkti, nes išties laikas joms labai svarbu, nes reikia ir darbą derinti, ir priežiūrą vaikučio“, – savo pataisas anksčiau argumentavo Seimo narys. Projektui po pateikimo Seime pritarta bendru sutarimu, jis svarstomas komitetuose.