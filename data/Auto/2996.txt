„Autobusais tėvai keliauja ne tik su paaugliais, bet ir su kūdikiais. Vieni jų lanko giminaičius, kiti vyksta atostogauti. Pastebime, kad autobusais keliauja vis daugiau šeimų. Autobusų vežėjai stengiasi pasiūlyti jiems kuo priimtinesnes sąlygas, teikia specialius pasiūlymus (tokius kaip „Šeimos bilietas“) ir kt. Smagu stotyje kasmet matyti vis daugiau jaunesnių veidų, – pasakoja Kauno autobusų stoties vadovė Laima Pakusienė. Kaip elgtis kelionės autobusu metu, kad vaikai nepavargtų ir nenuobodžiautų, pataria vaikų ir paauglių psichologė Raminta Vaiciukevičė. Kalbėkitės su vaiku dar prieš kelionę „Nepaisant vaiko amžiaus, labai svarbu su juo kalbėtis. Jaunesnio amžiaus vaikams vakarais, prieš miegą, sukurkite spalvingų pasakojimų apie keliavimą autobusu, patirtus nuotykius, sutiktus herojus. Per išgalvotas istorijas mažylį supažindinsite su būsima aplinka. Papasakokite, kur ir su kuo vyksite, kiek kelionė truks, ką vaikas galės veikti kelionės metu, aptarkite ir laukiančius iššūkius ar sunkumus, kurie gali laukti kelionėje, ir kaip juos kartu išspręsite“, – pataria R. Vaiciukevičė. Psichologė atkreipia dėmesį, kad reikia ne tik kalbėtis, bet ir išklausyti. „Papasakoję apie būsimą kelionę, paklauskite savo vaiko, kaip jis įsivaizduoja keliavimą autobusu. Pasiteiraukite, kokių norų jis turi, kas neramina, gąsdina. Atsakykite į visus jam kylančius klausimus, nepaisant to, kad atsakymai jums atrodys savaime suprantamais“, – pabrėžia specialistė. „Ožiai“ autobuse – kaip elgtis? Kartais kelionių metu vaikai pradeda stipriai „ožiuotis“, verkti, šaukti. Pirma užduotis – nuraminti vaiką. „Ištikus pykčio priepuoliui svarbu, kad tėveliai išliktų ramūs, pabandytų išsiaiškinti, kas jį suerzino. Jei su vaiku sunku susikalbėti ir jis nesugeba pasakyti, kas nutiko, daug neklausinėkite, nešaukite, pabandykite jį nuraminti švelniai apkabinant. Vaikui šiek tiek nurimus, reikėtų išsiaiškinti pykčio priežastį: galbūt jam kažko trūksta, jis išalkęs ar pavargęs. Svarbu, kad vaikas jaustųsi saugus ir suprastas“, – pabrėžia R. Vaiciukevičė. Tikriausiai tėveliams yra tekę susidurti, kai vaikui „besiožiuojant“ padėti bando bendrakeleiviai. „Isterijos ištiktą vaiką neretai bando raminti ir aplinkiniai, gąsdindami, kad juos pasiims, ar jį gėdindami. Nebijokite šalia sėdinčių keleivių paprašyti, kad šiuo metu nekalbintų jūsų vaiko, nes gąsdinimai ar gėdinimas gali tik dar labiau sudirginti vaiką“, – pataria psichologė. Veiklos autobuse kelionės metu Keliaudamos šeimos autobusuose žaidžia įvairius žaidimus, į juos įtraukdami net šalia sėdinčius keleivius. „Dažniausiai žaidžiami tokie žaidimai: „Šarados“, „Taip ir ne“. Be abejo vaikai labai mėgsta žiūrėti animacinius filmukus. Pavyzdžiui naujuose „Kautros“ autobusuose keleiviai gali žiūrėti filmus ar klausytis muzikos (autobusuose esančiuose „media centruose“). Kelionės metu visa šeima gali atsipalaidavę juos žiūrėti, o ir tėvams būna ramiau kol mažieji sukoncentravę krykštauja žiūrėdami naujausius animacinius filmukus. Didesni vaikai mėgsta klausytis muzikos, ar tiesiog naršo internete“, – pasakoja Kauno autobusų stoties vadovė. Privalumai keliaujant autobusai į pajūrį Dar vienas patogumas, kurį gali sau leisti šeimos keliaujančios autobusais – nemokamas dviračių vežimas. „Kiekvienais metais vis daugiau keliautojų vežasi dviračius autobusais į pajūrį. Didžioji dalis yra šeimos besivežančios tris, keturis dviračius. Kiekvienas žmogus pripratęs ir mieliau naudojasi savo dviračiu, o tai ir nekainuoja papildomai. Tad šeimos nemažai sutaupo. Statistika rodo, kad praeitą sezoną keleiviai dviračių persivežė trečdaliu daugiau nei metais prieš tai“, – kalbėjo L. Pakusienė Pajūrio kryptis yra viena populiariausių vykstant iš Kauno – į pajūrį išvykstama net 16 kartų per dieną. Prie jūros keleiviai gali nuvykti su keturiais skirtingais vežėjais. „Mes, suaugę, dažnai pamirštame kaip smagu yra važiuoti didžiuliu autobusu, kelionės metu tiesiog žiūrėti pro langą ar bendrauti su greta sėdinčiais kitais keleiviais. Vaikams daug didesnį įspūdį daro dviaukštis autobusas su uniformuotu vairuotoju nei jau atsibostas tėčio automobilis. Tad smagius įspūdžius ir atostogas galima pradėti ne nuvažiavus į pajūrį, o jau keliaujant į jį autobusu“, – kalbėjo Kauno autobusų stoties vadovė.