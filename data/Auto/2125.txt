Pasak Vilniaus „Porsche“ centro direktorės Rasos Klimavičiūtės, šiuo metu tai yra labiausiai klientus dominantis modelis iš dabartinio gamintojų asortimento. „Toks didelis susidomėjimas suprantamas, nes ankstesnės „Cayenne“ kartos irgi buvo labai sėkmingos tiek mūsų, tiek kitų šalių rinkose. Nuo jo debiuto dienos 2002-aisiais visame pasaulyje buvo parduota daugiau nei 760 tūkst. šio modelio visureigių“, – sako R. Klimavičiūtė. Dinamiškas dizainas Sportiškas, pakitęs, bet atpažįstamas – „Cayenne“ išvaizda buvo patobulinta, bet nuo visame pasaulyje atpažįstamo „Porsche“ DNR nenutolo. Didesnės oro paėmimo angos priekyje sufleruoja apie išaugusią galią, o pats SUV dabar net ir stovėdamas atrodo platesnis ir atletiškesnis. „Cayenne“ kėbulo ilgis išaugo 63 milimetrais, tačiau ratų bazė išliko ta pati – 2895 mm. Automobilio plotis be veidrodėlių yra 1983 mm, o stogo linija, lyginant su pirmtaku, tapo 9 mm žemesnė – taip dar labiau pabrėžiama sportiška visureigio prigimtis. Dėl ilgesnio kėbulo padidėjo ne tik erdvė salone, bet ir bagažinės talpa, kuri dabar siekia 770 litrų – net šimtu daugiau nei ankstesnės kartos modelyje. „Cayenne“ ir „Cayenne S“ modeliai Šiuo metu į „Porsche“ visureigį montuojami du atnaujinti benzininiai 6 cilindrų varikliai. 3,0 l agregatas su turbina išvysto 250 kW (340 AG) galią ir 450 Nm sukimo momentą – 29 kW (40 AG) daugiau nei ankstesnės kartos variklis. Tai reiškia, kad jau standartinis „Cayenne“ nuo nulio iki 100 km/val. gali įsibėgėti per 6,2 sek., o su „Sport Chrono“ paketu – per 5,9 sek. Didžiausias visureigio su šiuo varikliu išvystomas greitis yra 245 km/val. 2,9 l V6 motoras su dviem turbinomis išvysto 324 kW (440 AG) bei 550 Nm – 15 kW (20 AG) daugiau nei gamintas iki šiol. Pastarasis variklis bus montuojamas į „Cayenne S“ pažymėtus visureigius, kurie galės pasiekti 265 km/val. greitį, o iki 100 km/val. įsibėgėti per 5,2 sek. (su „Sport Chrono“ paketu – per 4,9 sek.). „Tiptronic S“ ir PTM Didelės „Cayenne“ galimybės tiek važiuojant sportiškai, tiek komfortiškai nebūtų įmanomos be naujos aštuonių laipsnių „Tiptronic S“ pavarų dėžės. Kaip tikina gamintojai, ji pasižymi ne tik greita reakcija į akceleratoriaus paspaudimą, akimirksniu perjungiamomis pavaromis, bet ir ilga aštunta pavara, optimizuojančia degalų sąnaudas bei variklio sūkius ilgose kelionėse. „Cayenne“ turi penkis važiavimo režimus, pritaikytus skirtingiems keliams. Be standartinio „Onroad“, skirto kasdienai, visureigyje galima pasirinkti režimus, skirtus važiuoti per purvą, žvyrą, smėlį ar akmenis. Priklausomai nuo pasirinkto režimo, keičiamas variklio, pavarų dėžės ir diferencialų darbas. Pastarąjį kiekvieną akimirką papildomai kontroliuoja „Porsche Traction Management“ sistema, paskirstanti galią tarp ašių ir užtikrinanti pravažumą visomis sąlygomis. Kiekviename „Cayenne“ bus montuojama aktyvi visų keturių varančių ratų pavara, o papildomos įrangos sąraše yra trijų kamerų pneumatinė pakaba, realiu laiku jos darbą kontroliuojanti „Porsche 4D Chassis Control“ bei „Porsche Dynamic Chassis Control“ (PDCC) elektroninė stabilumo kontrolė. Dėl padidintos 48 voltų įtampos elektros sistemos naujajame „Cayenne“ amortizatorių savybės yra reguliuojamos akimirksniu, o posūkiuose užtikrinamas sportiniam automobiliui prilygstantis valdymas. Dėmesys matomumui „Porsche“ siūlo naują apšvietimo koncepciją: kiekvienas „Cayenne“ bus komplektuojamas su LED žibintais, o papildomai bus galima užsakyti tokias sistemas kaip į posūkio vidų pakrypstantys žibintai bei „PDLS Plus“ – technologija, šviesą reguliuojanti 84 individualiai aktyvuojamais diodais. Tai reiškia, kad „Cayenne“ gali važiuoti įjungtomis ilgosiomis šviesomis ir tuo pačiu neakinti priešinga kryptimi važiuojančių vairuotojų, nes žibintų spindulys yra automatiškai iškarpomas taip, kad sklistų tik į šviesos neskleidžiančias kelio dalis. Didesni ratlankiai ir 911 ypatybės Balansą tarp kasdieninio komforto, sportiškumo ir patikimumo bekelėje užtikrina iki 19 colių skersmens išaugę standartinės „Cayenne“ įrangos ratlankiai (didžiausi galimi – 21 colio skersmens). Skirtingų pločių padangos (priekyje siauresnės, gale platesnės) automobiliui suteikia manevringumo, jis geriau valdomas posūkiuose.  Tai ne vienintelis iš 911 modelio pasiskolintas sprendimas. Pirmą kartą, kaip papildomą automobilio įrangą, bus galima užsisakyti galinių ratų pasisukimo sistemą. Sistema, jau išbandyta ir naudojama 911 bei „Panamera“ modeliuose, padidina automobilio greitį posūkiuose, stabilumą dideliu greičiu keičiant eismo juostas bei manevringumą siaurose vietose. Unikali stabdžių sistema „Porsche Surface Coated Brake“ (PSCB) stabdžių sistema, kurią galima užsisakyti „Cayenne“ modelyje kartu su 20 ar 21 colio skersmens ratlankiais, yra unikali tokio tipo technologija. Jos pagrindą sudaro iš aukštoms temperatūroms atsparaus ketaus lydinio pagaminti stabdžių diskai, padengti volframo karbidu. Tokia technologija padidina stabdymo efektyvumą, diskų ilgaamžiškumą bei sumažina stabdžių dulkių kiekį. Nors PSCB stabdžių sistemos efektyvumas didesnis nei standartinės, geriausia į „Cayenne“ montuojama sistema išlieka PCCB („Porsche Ceramic Composite Brake“), kurios pagrindą sudaro keramikiniai stabdžių diskai. Mažesnio svorio įtaka Sportiškiems automobiliams būtinas kuo mažesnis svoris. „Cayenne“ čia seka 911 ir „Panamera“ modelių pėdomis: didelė dalis visureigio struktūros pagaminta iš lengvo bei tvirto plieno lydinių, o eksterjero detalės – iš aliuminio. Svorį padeda taupyti ir inovatyvios technologijos, lengvesni ir efektyvesni kiti komponentai. Vien naujos kartos ličio jonų polimerų akumuliatorius padėjo sutaupyti per 10 kilogramų. Dėl šių priežasčių standartinės komplektacijos „Cayenne“ svoris sumažėjo iki 1985 kg. Tai pasiekta nepaisant gerokai išaugusio standartinės įrangos lygio – dabar kiekvienas „Cayenne“ turi LED žibintus, 19 colių skersmens ratlankius, priekinę ir galinę parkavimo sistemas, telefono bei „Wi-Fi“ ryšio modulį, „Porsche Connect“ paslaugas bei pėsčiųjų apsaugą. Skaitmeninė evoliucija Trečioji „Cayenne“ karta atverčia naują skaitmeninės istorijos puslapį. „Porsche Advanced Cockpit“ pavadinta multimedijos sistema visiškai integruota į sportišką ir tuo pačiu prabangų automobilio interjerą. Sistemos centre yra 12,3 colio skersmens HD rezoliucijos lietimui jautrus ekranas, o nemažai funkcijų gali būti aktyvuojamos balsu. Vairuotojų patogumui jau standartinėje automobilio įrangoje yra „Porsche Connect Plus“ sistema, kuri suteikia galimybę prisijungti prie interneto ir naudotis operatyviai atnaujinamais navigacijos žemėlapiais ir eismo informacija realiu laiku. Kaip ir visuose „Porsche“, taip ir trečiosios kartos „Cayenne“ vairuotojas prietaisų skydelio centre mato įmontuotą analoginį tachometrą. Jis yra apsuptas dviem 7 colių skersmens HD rezoliucijos ekranais, kuriuose gali būti rodoma kelionės ar kita informacija – norimą vaizdą ant vairo esančiais mygtukais pasirenka pats vairuotojas. Naujovės neaplenkė ir saugumo sistemų. Viena svarbiausių yra „Night Vision Assist“, suteikianti galimybę tamsiu paros metu matyti šilumą skleidžiančius objektus – žmones ar gyvūnus. Be to, į naująjį „Cayenne“ montuojamos tokios sistemos kaip „Lane Change Assist“, „Lane Keeping Assist“ su kelio ženklų atpažinimo sistema, „ParkAssist“ su 360 laipsnių vaizdo projekcija aplink automobilį bei „Porsche InnoDrive“ su adaptyvia kruizo kontrole. Gamintojo atstovai skelbia, kad trečios kartos „Porsche Cayenne“ užsisakyti „Porsche“ salone Vilniuje galima jau dabar. „Cayenne“ kaina prasideda nuo 75 tūkst. 867 Eur, o „Cayenne S“ – nuo 93 tūkst. 291 Eur su PVM.