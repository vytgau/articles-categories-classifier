Kovo 8-ąją Vilniuje vagys suniokojo šešis BMW - pavogė vairus, multimedijas ir kt. Vagys jau lenda net į aptvertus privačių namų kiemus. Tokios ir panašios žinios apie siaučiančius vagis mirga žiniasklaidoje. „Manau, kad atėjo laikas susėsti visoms suinteresuotoms pusėms ir ieškoti sprendimų“, - sako asociacijos „Apsaugos verslo grupė“ valdybos narys Andrius Benokraitis. Specialistas sako, kad iniciatyvos turėtų imtis draudimo kompanijų atstovai, tačiau kol kas jokių žingsnių nėra, o tik didinamos draudimo kainos. „Mums nėra visiškai aiški reali situacija. Viskas sprendžiama draudimo kompanijų viduje ir viskas baigiasi draudimo įmokų padidinimu“, - stebisi A. Benokraitis. A. Benokraičio teigimu, žmonėms turi būti suteiktas pasirinkimas, kaip elgtis. Pavyzdžiui, draudimo kompanijos galėtų leisti rinktis pačiam žmogui, ar įdiegti papildomus apsaugos paketus. Tai padariusiems mažėtų draudimo įmokos. Tačiau dabar žmonės jokio pasirinkimo neturi. „Tarkime, labai vagiami „Porsche“ automobilių žibintai. Tai sėskime prie stalo ir tarkimės, ką daryti, kad situacija pasikeistų. Paruoškime visą paketą, kurį galėtų pasirinkti klientas. Čia reikalingas labai glaudus bendradarbiavimas tarp visų pusių. Dabar kiekvienas problemas sprendžia savo virtuvėje. Draudimo kompanijos konkuruoja tarpusavyje, tačiau problemų nesprendžia“, - sako A. Benokraitis. Specialisto teigimu, dažnai gamyklinės apsaugos sistemos blokuoja variklio užvedimą, tačiau įsilaužus net nesukelia garsinio signalo. Tokiu atveju vagys gali darbuotis pakankamai ramiai. Skaičiuojama, kad jei veikia signalizacijos garsinis signalas, aplinkinių reakcija į įvykį pagreitėja net keturis kartus. „Į prabangius automobilius montuojamos saugos sistemos, kurios labai efektyvios kalbant apie pačio automobilio vagystes, tačiau jos neapsaugo nuo detalių vagysčių. Prieš kelerius metus asociacija ir draudimo kompanijos bendravo labai aktyviai ir jau buvo išdirbtos sistemos ką ir kaip montuoti į automobilius, kad būtų kuo mažiau vagysčių. Buvo įvairūs komplektai, kuriuos buvo galima pasirinkti. Jie egzistuoja ir dabar. Tuomet situacija stabilizavosi, o draudimo kompanijos pastebėjo, kad didelius nuostolius pradėjo patirti automobilių detalių vagystės. Dabar reikėtų galvoti apie naujus komplektus, kurie spęstų dabar iškilusias problemas“, - sako A. Benokraitis. Specialistai pastebi ir dar vieną spragą – vogtų detalių realizaciją. Nors detalės ir bus pažymėtos, jos gali labai nesunkiai būti realizuojamos. A. Benokraitis pasigedo dažnesnių policijos reidų po autolaužynus ir kitas vietas, kur prekiaujama naudotomis automobilių dalimis. „Policijos reidai organizuojami pagal poreikį ir manyčiau, kad pakankamai dažnai. Taip pat ši priemonė organizuojama, kai to reikia atliekant vagysčių tyrimus“, - DELFI sako Lietuvos policijos atstovas Ramūnas Matonis.