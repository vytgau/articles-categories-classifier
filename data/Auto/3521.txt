Kai automobilio aušinimo sistema veikia nesklandžiai, prasideda daug išlaidų reikalaujančios variklio problemos. Jei norite jų išvengti, specialistai ragina laiku pasikeisti ir rinktis tik jūsų automobiliui skirtą aušinimo skystį. Dažnas vairuotojas galvoja, kad svarbiausia – aušinimo skysčio stingimo temperatūra ir spalva. Tačiau nesvarbu, kokios spalvos skystis į jūsų automobilio bakelį buvo supiltas anksčiau, jis privalo atitikti automobilio gamintojų rekomendacijas. Kad kartkartėmis reikia papildyti aušinimo skysčio bakelį, žino visi, tačiau ekspertai sako, kad neretai tenka išgirsti vairuotojų klausimą, ar reikia jį keisti? Išties, tai daryti būtina. Nekeisdami skysčio arba prekybos vietose stverdami pirmą po ranka pasitaikiusį produktą, kenkiame automobiliui. Kaip ir tuomet, kai prieš žiemą autoservise tiesiog pasitikriname aušinimo skysčio stingimo temperatūrą. Rodmenys sako, kad ji – pakankama, tad ir toliau aušinimo sistemą maudome sename skystyje. Žinovai sako, kad jame visi svarbiausi priedai jau būna išeikvoti, tad ne tik nepadedame, bet ir kenkiame transporto priemonei. Varikliui ypač pavojingos ir nuosėdos. Jos formuojasi, jei naudojame nekokybišką aušinimo skystį arba jį maišome su prastos kokybės vandeniu. Gedimų sąraše – ir aušinimo skysčio siurblio problemos. Jei į bakelį pilsime, pavyzdžiui, vien tik vandenį, rizikuosime perkaitinti variklį. Kad netinkamas ar pasenęs aušinimo skystis – kenksmingas, įrodo visi jau minėti ir nuolat besikartojantys gedimai. Tačiau norėdami savo akimis pamatyti jo poveikį įvairiems aušinimo sistemos dalis sudarantiems metalams, LRT TELEVIZIJOS laidos „Keliai. Mašinos. Žmonės“ kūrėjai atliko eksperimentą. Jis laboratorinių bandymų neatitinka, tačiau rezultatai – akivaizdūs. Eksperimentą, kaip skirtingų rūšių aušinančios terpės veikia įvairius metalus, žiūrėkite laidos reportaže nuo 9 min. 48 sek. 