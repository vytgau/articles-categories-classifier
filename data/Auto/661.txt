Ralis startuos vasario 15 dieną (ketvirtadienį), o finišuos vasario 18 dieną (sekmadienį). Lenktynininkai D. Jocius ir D. Zvicevičius startuos „Peugeot 208 R2“ automobiliu – tokiu pačiu, su kuriuo dalyvavo ir pirmajame WRC etape. Pasak D. Jociaus, pirmenybę jis teikia būtent tokiems greičio ruožams, kuriuos teks įveikti Švedijos ralyje. „Kadangi dėl Monte Karlo ralio teko praleisti „žiemos ralio“ startą Lietuvoje, tad su malonumu ruošiamės ir laukiame savo debiuto žiemiškais Švedijos ralio greičio ruožais. O šiuo metu Švedijoje vyrauja itin žiemiški orai“, – sakė „Arctic Energy World Rally team“ komandos sportininkas. D. Jocius neslėpė, kad pasiruošimui laiko antrajam etapui nėra daug. „Lietuvoje kol kas su Donatu ruošiamės fiziškai bei žiūrėdami kitų lenktynininkų greičio ruožų „onboard“ video medžiagą. Testus jau atliksime nuvykę į Švediją, kuomet turėsime ir Švedijos raliui paruoštą savo sportinį automobilį, – teigė lenktynininkas. – Po Monte Karlo automobilis buvo perrinktas visiškai naujai. Buvo pakeisti amortizatoriai, pavarų dėžė. Automobilis buvo paruoštas būtent tokiems greičio ruožams, kurie mūsų lauks Švedijoje.“  „Arctic Energy World Rally team“ komandas sportininko teigimu, ekipažo tikslas Švedijoje nėra konkreti pozicija, o daugiau informacijos rinkimas pasaulinio lygmens sporto virtuvėje. „Švedijoje mes nepakonkuruosime su vietinėmis žvaigždėmis. Ne veltui jau daug metų būtent Švedijos etapą laimi skandinavai: švedai, norvegai ar suomiai. Mūsų ekipažo pagrindinė užduotis – susirinkti mums neįkainojamą informaciją ateitiems startams ir pasitikrinti savo konkurencingumą su greičiausiais pasaulio lenktynininkais“, – apie tikslus kalbėjo D. Jocius. Švedijos ralis vyksta nuo 1950 metų. Beje, pirmąkart ralis buvo surengtas vasarą, po to jis tapo žiemišku. Dažniausiai šį ralį laimėdavo vietinės žvaigždės – lenktynininkai iš Švedijos arba Suomijos. Tik kelis kartus ledus pralaužti pavyko pasaulio čempionui Sebastienui Loebui, kuris pergalę pelnė 2004-aisiais metais, bei kitam to paties vardo autoriui, pasaulio čempionui Sebastienui Ogier. Pastarasis pegalėmis Švedijos ralyje džiaugėsi 2013, 2015 ir 2016 metais. Praėjusiais metais šį WRC etapą Švedijoje laimėjo suomis Jari-Matti Latvala, antras buvo estas Ottas Tanakas, o S. Ogier teko džiaugtis trečiąja vieta.