Į aktyviausiai besireklamuojančių įmonių sąrašą, be kitų įvairių sričių bendrovių, pateko penkiolika automobilių gamintojų ir padangas gaminanti įmonė „Bridgestone Corp.“ Septynios transporto priemonių sektoriaus dalyvės pateko į pirmųjų 25-ių įmonių grupę. Tokią informaciją šį mėnesį paskelbė leidiniui „Automotive News Europe“ priklausantis žurnalas „Advertising Age“. „Volkswagen“ pateko į 4-ą bendro įmonių šimtuko vietą. 2015-iaisiais metais Vokietijos bendrovės reklamai išleistų pinigų suma sudarė daugiau nei 6,2 mlrd. eurų. Palyginimui, Lietuvos Respublikos 2016 metų valstybės biudžetas – 8,046 mlrd. eurų pajamų. Tad vokiečių bendrovė vien reklamai išleidžia apie 77 procentus mūsų šalies biudžeto pajamų atitinkančią sumą. „General Motors“ reklamai skiriamas biudžetas pasirodė antras pagal dydį, palyginti su kitais automobilių gamintojais. 2015-aisiais metais ši įmonė reklamai išleido virš 4,8 mlrd. eurų. 7-oje vietoje tarp visų įmonių atsidūrusi „Daimler“ per tą pati laiką išleido kiek daugiau nei 4,7 mlrd. eurų. 11-oje sąrašo vietoje yra „Ford Motor“, 2015-aisiais metais reklamai išleidusi virš 4 mlrd. eurų. Vieta žemiau – „Toyota Motor“. Jos reklamos išlaidos – 3,8 mlrd. eurų. „Fiat Chrysler Automobiles“ yra 14-oje vietoje. Šis automobilių gamintojas per 2015-uosius metus reklamai skyrė 3,6 mlrd. eurų. 25-oje vietoje atsidūrusios „BMW Group“ išlaidos prilygo 2,9 mlrd. eurų sumai. Įsidėmėtina, kad apskritai automobilių gamintojai reklamai išleidžia daugiau nei kurio nors kito sektoriaus į sąrašą patekusios įmonės. Bendra visų automobilių gamintojų per 2015-uosius metus reklamai išleidžiama suma siekia 44,3 mlrd. eurų. Tai sudaro maždaug 20 proc. visų įmonių skiriamos 231,6 mlrd. eurų dydžio sumos. Antroje vietoje atsidūrė higienos prekių ir namų apyvokos reikmenų gamintojai. Visų šios kategorijos įmonių per 2015-uosius išleista suma siekė 43,1 mlrd. eurų. Daugiausia lėšų reklamai, kaip paaiškėjo, skyrė „Procter & Gamble Co.“ Antroje vietoje puikuojasi „Unilever“. Net 46-ių daugiausia reklamai išleidžiančių įmonių šimtuke esančių įmonių būstinės įsteigtos JAV. Vien jos 2015-aisiais išleido 108,7 mlrd. eurų. Dešimt į sąrašą įtrauktų Vokietijos įmonių reklamai skyrė 27,2 mlrd. eurų. Trys iš keturių tarp pirmųjų 25-ių įmonių patekusios Vokietijos įmonės yra automobilių gamintojai. Stambiausių pasaulio reklamuotojų sąrašas yra „Advertising Age“ nuo 1987-ųjų kasmet skelbiamos pasaulio rinkos dalyvių ataskaitos atitikmuo. Įmonių vertinas buvo atliktas remiantis „Advertising Age“ duomenų centrų įvertinimais ir viešosiomis įmonių reklamai skiriamų lėšų ataskaitomis.