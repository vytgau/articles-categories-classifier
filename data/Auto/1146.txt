Elektros instaliacijos sistemos gedimai Draudimo bendrovės BTA Ekspertizių skyriaus vadovas Andrius Žiukelis aiškina, jog pagalbos kelyje iškvietimų skaičius žiemą apskritai yra pats didžiausias, o iškvietimų dėl automobilio elektros instaliacijos gedimų skaičius išauga vidutiniškai 6 kartus. Pernai sausį ir vasarį pagalbą dėl tokio tipo gedimų kvietėsi daugiau nei 200 vairuotojų, kai šiltuoju metų laiku tokių iškvietimų per mėnesį vidutiniškai sulaukiama apie 30. „Šaltis turi įtakos automobilio elektros sistemai, todėl nieko keisto, jog gedimų padaugėja būtent žiemą. Kita vertus, dažniausiai pagalbą tenka kviesti dėl variklio užvedimui kritiškai svarbaus akumuliatoriaus – šis žiemą linkęs išsikrauti. Vairuotojams meškos paslaugą daro ir vis dar gajus mitas, kad jei automobilį nors ir sunkiai, tačiau pavyko užvesti, tai ilgiau pavažinėjus akumuliatorius įsikraus. Būtų gerai, tačiau tai netiesa. Todėl pamatę perspėjimo ženklą prietaisų skydelyje arba pajutę, kad automobilis užsiveda tarsi nenoromis, nedelsdami pasitikrinkite akumuliatorių ir automobilio elektros instaliaciją. Laukti ir tikėtis, kad problema išsispręs tikrai neverta, nes vienintelis realus rezultatas – vieną rytą mašinos tiesiog nebegalėsite užvesti. Ir taip, labai dažnai tai nutinka visai ne laiku ir ne vietoje“, – teigia ekspertas. A. Žiukelio teigimu, automobilių vairuotojams geriau pamiršti ir savarankišką akumuliatoriaus gaivinimą jį tiesiog įkraunant. Tai tėra vienkartinis problemos sprendimas, kuris gali padėti nebent nuvažiuoti iki automobilių serviso, tačiau jei po įkrovimo ryte automobilis užsiveda, toli gražu nereiškia, kad taip pat noriai jis vesis ir vakare. Variklio gedimai Lietuvoje automobilių varikliai genda visus metus, o žiemą tai tampa antra pagal populiarumą priežastimi dairytis profesionalios pagalbos kelyje. Specialisto teigimu, pagrindines variklio gedimo priežastis galima skirstyti į kelias grupes. „Viena variklio gedimų grupė – senų automobilių susidėvėję varikliai. Būtent senų automobilių varikliams žiema gali būtų tikras išbandymas. Kitais atvejais, gedimai įvyksta dėl netinkamos variklio priežiūros, – nekeistos žvakės bei kitos detalės, dėl kurių variklis nebeveikia taip, kaip turėtų. Liūdniausiai žinoma, jei toks gedimas ištinka tolimesnėje kelionėje, tačiau bet kuriuo atveju tai ir vienas brangiausių gedimų“, – aiškina A. Žiukelis. Variklio problemas žiemą lemia ir kitos priežastys – nekeisti tepalai, netinkamai veikiantis termostatas. „Seniai nekeisti tepalai apsunkina šalto variklio užvedimą, o dėl netinkamai veikiančio termostato gali arba nešilti salonas, arba perkaisti variklis. Taip pat senų ir neprižiūrėtų automobilių šeimininkams žiemą ramiai gyventi neleidžia ir variklio gedimus gali lemti trūkinėjančios aušinimo skysčio žarnelės, nesandarios tarpinės bei kitos „senatvės“ bėdos“, – vardija specialistas. Užšalusios spynos Dar viena klasikinė situacija žiemą – užšalusios spynelės, kurių nepavyksta atidaryti, o specialūs skysčiai kaip tyčia palikti viduje. „Jei randate automobilio spyną užšalusią, tai dar nebūtinai reiškia, jog reikia kviesti pagalbą, tačiau tai tikrai reiškia, kad net ir visiškos nevilties apimtam jokiu būdu nereikėtų naudoti verdančio vandens – žala tuomet bus gerokai didesnė nei tiesiog apledijusi spyna. Geriau atidžiai patikrinkite visas dureles, pamėginkite į saloną patekti ne per vairuotojo vietą. Kraštutiniu atveju galbūt galima į vidų patekti ir per bagažinę. Jei tikrai negalite patekti į salono vidų, tuomet tikrai gali tekti kviestis techninę pagalbą“, – sako specialistas. A. Žiukelis taip pat pastebi, jog pastaraisiais metais tokių incidentų skaičius mažėja, ką galima aiškinti paprasčiausiu automobilių tobulėjimu – vis mažiau ir mažiau vairuotojų kasryt dureles atsirakinti turi raktu. Tačiau papildomų problemų gali sukelti ir paprasčiausiai išsikrovusios pultelio baterijos. „Jei nepavyksta atrakinti automobilio pulteliu, prisiminkite, kada paskutinį kartą keitėte jo baterijas. Jei prieš kelerius metus – tuomet tikrai nemaža tikimybė, kad kalta būtent išsikrovusi baterija. Vienkartinis sprendimas – pultelio pašildymas rankose. Tačiau iš karto po to bateriją pakeiskite, nes problemos savaime tikrai neišsispręs. Ne veltui gamintojų rekomendacijose nurodoma baterijas keisti kas porą metų“, – sako draudimo bendrovės Ekspertizių skyriaus vadovas. Degalų sistemos gedimai Ketvirtoje vietoje pagal populiarumą kviečiant techninę pagalbą kelyje atsiduria su degalų sistema susiję gedimai. Žiema ypač pavojinga dyzelinu varomiems automobiliams, kurių šeimininkai laiku nepasirūpina savo transporto priemone. Nukritus temperatūrai šalčiui neatsparus, sezonui nepritaikytas ar nekokybiškas dyzelinas gali sugadinti net variklį. „Dyzelinių automobilių žiemos problemos kyla dėl degaluose esančio parafino. Vasarinis dyzelinas esant žemai temperatūrai sutirštėja, užkemša filtrus ir visą degalų sistemą Lengviausia tokios problemos išvengti – iš anksto prisipilti specialaus žieminio dyzelino. Žinoma, degalų kokybė šiuo atveju taip pat labai svarbi, o problemų išvengti padėtų ir laiku pakeisti degalų filtrai“, – teigia specialistas. Ratų ir padangų problemos Su automobilio ratais susiję gedimai – irgi dažnas žiemos sezono palydovas. „Žiemą ratai kenčia kur kas dažniau nei šiltuoju metų laiku. Daug didesnė tikimybė kelyje paslysti, nesuvaldžius automobilio trenktis į bordiūrą ar kitą daiktą ir taip sugadinti padangas. Taip pat būtent žiemą daug dažniau padangos sugadinamos ir į aštrias duobes keliuose nes žiemą duobės „slepiasi“ po sniegu. Būtent dėl šių priežasčių vairuotojams žiemą techninę pagalbą ir tenka kviesti dažniau“, – sako A. Žiukelis.