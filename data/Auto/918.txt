Jau pirmuosiuose septinto etapo kilometruose strigo net du „MINI X-Raid“ komandos lyderiai – Mikko Hirvonenas ir Yazeedas Al-Rajhis, tačiau didžiausios problemos kilo vienvaldžiam varžybų lyderiui Stephane'ui Peterhanseliui. „Peugeot“ komandos vedlys prieš šį etapą turėjo solidžią persvarą prieš artimiausią persekiotoją, tačiau susidūrė su gedimu ir trasoje buvo priverstas remontuoti pakabą. Tai lėmė, jog prancūzas finišą pasiekė prieš pat lietuvius. Rimtų problemų maratoniniame greičio ruože pavyko išvengti Antano Juknevičiaus ir Dariaus Vaičiulio ekipažui, kuris startavęs iš 30-os pozicijos netruko pakilti aukštyn ir finišą pasiekė 16-oje vietoje. „Apibendrinant buvo apie 300 km tikrų WRC trasų, manau, kad broliams lietuviams ralistams čia turėjo būti kaifas“, – numanydamas aukštus lietuviškų ekipažų rezultatus po finišo kalbėjo Antanas Juknevičius. „Likę 100 km buvo smėlis su kupstais, apie kuriuos Darius jau perspėjo vakar. Tai ten buvome vieną kartą pasėdę – signalizuojant priekyje esančiam sportininkui nesulaukėm malonės, o galiausiai jam sustojus patys buvome priversti stabdyti ir paklimpom. Bet svarbiausia, jog mašina visiškai be jokių pažeidimų, niekur netrenkėm, nieko nepalikom, toks buvo šiandienos tikslas.“  Šiąnakt lenktynininkai savo automobilius turės aptarnauti patys, o vienintelė galima pagalba – kiti sportininkai ir skambutis mechanikų komandai. Rytoj Dakaro ralio dalyvių laukia dar viena ilga diena – net 498 km greičio ruožas, kuris lenktynininkams po nakties be technikų apžiūros bus didžiulis iššūkis.