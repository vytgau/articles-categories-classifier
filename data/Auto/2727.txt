Šįkart portalo „Kas vyksta Kaune“ skaitytojai pastebėjo neįprastą žymėjimą Kauno centre esančioje Nemuno gatvėje. Siauros gatvės pakraščiuose atsirado kelių metrų pločio žalios juostos. Kadangi daugiau niekur Kaune tokių juostų nematyti, miesto gyventojams iškart iškilo klausimas, ką reiškia šis naujas žymėjimas. Pradėjus domėtis situacija paaiškėjo, jog šios žaliosios zonos bus skirtos dviratininkams. Tokio sprendimo galimai imtasi dėl itin siaurų šaligatvių, kuriuose sunku prasilenkti pėstiesiems, ką jau kalbėti apie dviračių vairuotojus. Dėl naujo žymėjimo vairuotojai, norintys palikti automobilius kelkraštyje, turės palikti vietos ir dviratininkams, kad jie galėtų saugiai judėti važiuojamąja kelio dalimi. Kauno mieste vis daugiau dėmesio yra skiriama dviratininkams pritaikytai infrastruktūrai. Dar pavasarį pradėtas rengti planas, kuriuo siekiama padaryti centrines miesto gatves patogiai pravažiuojamas dviratininkams, taip pat dviratininkams iškylančios problemos sprendžiamos ir Jonavos bei Veiverių gatvėse.