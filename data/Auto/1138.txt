Pardavimai Kinijoje itin sparčiai auga, pareiškė įmonės atstovai. Anot jų, ypač paklausūs yra limuzinai ir visureigiai. Be to, „Volkswagen“ tikisi, kad artėjančioje „elektromobilių eroje“ įmonės automobiliai Kinijoje taip pat bus konkurencingi. „Mums yra didelė garbė, kad 3 mln. klientų Kinijoje mumis pasitikėjo ir įsigijo „Volkswagen“ automobilį“, – pareiškė „Volkswagen“ Kinijos filialo vadovas Stephanas Woellensteinas. „Volkswagen“ pranešė, kad vien lapkritį visame pasaulyje pardavė 995,9 tūkst. automobilių – 11,1 proc. daugiau negu tuo pat mėnesiu pernai. Vien Azijos ir Ramiojo vandenyno regione automobilių pardavimai padidėjo 14,8 proc. iki 457,8 tūkst., Europoje – 6,5 proc. iki 364,7 tūkst., Šiaurės Amerikoje – 2,1 proc. iki 84,5 tūkst., o Lotynų Amerikoje – 35,8 proc. iki 47,8 tūkst. vienetų Sausio–lapkričio mėnesiais, palyginti su metais anksčiau, „Volkswagen“ pardavimai visame pasaulyje išaugo 3,9 proc. iki 9,743 mln. vienetų. Azijos ir Ramiojo vandenyno regione pardavimai padidėjo 3 proc. iki beveik 4,017 mln., Europoje – 3,3 proc. iki daugiau nei 3,991 mln., Šiaurės Amerikoje – 4,7 proc. iki 884,9 tūkst., o Lotynų Amerikoje – 25,5 proc. iki 483,1 tūkst. vienetų. „Audi“ markės automobilių pardavimai per vienuolika mėnesių smuko 0,8 proc. iki 1,699 mln. vienetų. Tuo tarpu „Škoda“ automobilių pardavimai padidėjo 5,5 proc. iki 1,093 mln., „Seat“ – 14,7 proc. iki 435 tūkst., „Porsche“ – 3,9 proc. iki 226,8 tūkst. vienetų. Sunkvežimių MAN pardavimai išaugo 11,7 proc. iki 102,3 tūkst., o „Scania“ – 11,5 proc. iki 81,5 tūkstančio. „Volkswagen“ yra didžiausia Europos automobilių gamintoja, jai priklauso 12 automobilių markių, įskaitant „Lamborghini“ ir „Bentley“. Koncernas turi 120 gamyklų, o jo automobiliai tiekiami į 153 pasaulio šalis.