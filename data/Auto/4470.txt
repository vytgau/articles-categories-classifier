„Ministras turi daug minčių, idėjų, aš manau, kad pagrindinis dalykas, kryptis teisinga – kaip mažinti pasekmes skaudžių eismo įvykių, kai vairuoja neblaivūs asmenys“, – sakė S. Skvernelis ketvirtadienį interviu „Žinių radijui“. Ministro pasiūlymą kritikuojantiems teisininkams premjeras atrėžia, kad sakyti „ne“ didelio proto nereikia. „Matote, aš puikiai žinau mūsų teisinę bendruomenę, dažniausiai bet kokiai minčiai, idėjai būna – „ne“. Labai gaila, kad negalvojama, kaip padaryti, kad būtų taip, kad būtų pasiektas rezultatas, kad būtų apsaugotos tos vertybės, gėrybės, kurias saugo baudžiamas įstatymas, bet lengviausia pasakyti – ne. Didelio proto tam nereikia, – sakė S. Skvernelis. Tačiau premjeras primena, kad išsakyta mintis tėra idėjos stadijoje, ir jos „realizacijos gali būti įvairios“. „Ministras pasakė savo pamąstymus, mes iš karto pradedame reaguoti, kaip vos ne komanda arba nurodymas, kad taip ir bus daroma. Labai gerai, kad tai sukelia diskusiją“, – sakė S. Skvernelis.