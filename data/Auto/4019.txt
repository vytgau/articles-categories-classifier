Kaip ir sedane, taip ir AMG E klasės universale sumontuotas keturių litrų darbinio tūrio V8 benzininis variklis su dviem turbinomis. „Bazinė“ jo versija generuoja 571 AG galią ir 750 Nm sukimo momentą, o galingesnė S modifikacija pasiekia minėtus 612 AG bei 850 Nm sukimo momentą. Abi „Mercedes-AMG E 63 Estate“ modifikacijos derinamo su devynių laipsnių automatine pavarų dėže „AMG Sportshift MCT“, kurioje hidrotransformatorius pakeistas elektronika valdoma sankaba. Silpnesnė šio automobilio versija iki 100 km/val. greičio įsibėgėja per 3,6 sek., o galingesnė – per 3,5 sek. Tokiu būdu abi universalo versijos analogiškoms sedano modifikacijoms nusileidžia tik po 0,1 sek. „Mercedes-AMG E 63 Estate“ montuojama visų varomų ratų sistema „4Matic+“ su elektronikos valdoma tarpašine sankaba. Sukimo momentas normaliomis sąlygomis perduodamas galiniams ratams, tačiau gali būti paskirstytas tolygiai abiem ašims.  Silpnesnėje modifikacijoje montuojamas riboto praslydimo galinės ašies diferencialas, o galingesnėje versijoje šis mechanizmas valdomas elektronika. Jau standartinėje įrangoje „Mercedes-AMG E 63 Estate“ montuojama valdymo režimų keitimo sistema, aukščiausio lygio multimedija, o už papildomą mokestį galima užsakyti anglies pluošto ir keramikos mišinio stabdžius. Beje, tiksli šių modelių kaina kol kas dar nepaskelbta. Viešai šis automobilis bus pristatytas po mėnesio prasidėsiančioje Ženevos tarptautinėje automobilių parodoje. Prekyboje jis turėtų debiutuoti birželį.