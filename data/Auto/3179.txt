Apie tokius skaičius kalbėta antradienį „Žinių radijo“ laidoje „Atviras pokalbis“, kurioje dalyvavo sostinės vicemeras Linas Kvedaravičius ir savivaldybės Ūkio ir transporto departamento vadovas Virginijus Pauža. Jie patikino, kad daugybės pašaipų internete sulaukusioje sostinės Vilniaus gatvėje darbai įsibėgėjo ir baigsis liepą, tačiau vasarą miestiečiai gali strigti vienoje iš judriausių susisiekimo arterijų – Geležinio Vilko gatvėje. Vasarą – dėmesys didžiosioms arterijoms „Kiekvienas remontas yra tam tikras trukdis, tai reikia geranoriškumo. Vilniaus gyventojai turbūt didžiausią nepatogumą pajus, kai bus tvarkoma ir remontuojama Geležinio Vilko gatvės atkarpa nuo Edukologijos universiteto žiedo iki A. Goštauto viaduko, tos naujosios estakados. Tai ten šiokių tokių nepatogumų bus. Aišku, bandysime dirbti naktimis, kiek tai bus galima, bet šiokie tokie nepatogumai ir trikdžiai atsiras“, – laidoje kalbėjo V. Pauža. „Darbai bus atliekami vasarą. Ten yra susidėvėjusi asfalto danga ir visiškai susidėvėję šulinių dangčiai. Kai važiuoja gerai pakrautas vilkikas, tai net būna tokių atveju, kai dangtį oro srautas pakelia ir jie negrįžta į savo vietą“, – komentavo savivaldybės departamento vadovas. Anot jo, tai ne vienintelė vieta, vasarą sulauksianti kelininkų. Išsamų remontuojamų gatvių sąrašą savivaldybės atstovas žadėjo pateikti jau netrukus. „Darysime ir gerai žinomų gatvių tvarkymus. Ir Laisvės prospekte, ir Pilaitės prospekte“, – žadėjo V. Pauža. Vilniaus gatvėje – pagaliau postūmis Daugybės karčių žodžių susilaukęs Vilniaus gatvės remontas pajudėjo iš sąstingio. „Pirmoje gatvės dalyje tarp Gedimino prospekto ir Labdarių gatvės darbai intensyviai vykdomi, jau yra išbetonuota, o rytoj (trečiadienį – red.) bus klojamos bazalto trinkelės, statomi apšvietimo stulpai ir visa kita. Visa gatvė nuo Gedimino prospekto iki Labdarių gatvės turi būti užbaigta iki birželio mėnesio, o antras etapas – iki liepos mėnesio. Darbai yra pajudėję labai sparčiai ir, tikimės, kad rangovas, kuris ne visai mums tenkinamu būdu vykdė tuos darbus, susiėmė ir galėsim vertinti tuos darbus jau liepos mėnesį“, – detales atskleidė L. Kvedaravičius. „Lygiai taip pat šią vasarą planuojame užbaigti darbus Savičiaus, Bokšto ir Išganytojo gatvėse. Lygiai taip pat buvo keičiamos komunikacijos ir danga“, – sakė V. Pauža. Daugiau apie Vilniaus gatvės remonto peripetijas galima pasiskaityti čia. Taisys ir klaidas „Gatves, kurias reikia remontuoti, atrinkinėjame pagal aiškius kriterijus. Tai – ir viešasis transportas, automobilių pravažiuojamumas per parą, kur daugiausia duobėtumo ir provėžos padarytos, specialistai atrenka tas atkarpas, stebi visus metus tų gatvių būklę ir atėjus pavasariniams darbams jos pradedamos remontuoti. Šią savaitę prasidės pirmieji tikri gatvių taisymo darbai“, – apie kriterijus kalbėjo L. Kvedaravičius, pažadėjęs, kad visi darbai judriausiose vietose turėtų būti baigti iki rugsėjo mėnesio. „Matomos ir klaidos, kurias reikia ištaisyti. Tame pačiame aplinkelyje, Oslo sankryžos klausimas, kur reikia praplatinti iki trijų juostų į Gariūnų pusę, nes ten rytinis kamštis didžiulis. Statant aplinkelį neskaičiavo srautų ir akivaizdu, kad viena juosta nuvažiuot nuo aplinkelio yra nelogiškas sprendimas. Tai tie darbai bus pradėti šiemet ir šiemet pabaigti“, – aiškino L. Kvedaravičius. „Mūsų tikslas ne vien užasfaltuoti visas gatves, bet ir plėsti bei gerinti gatvių tinklą.<...> Yra kiti projektai, kur jungiamosios gatvės nuo aplinkelių. Tai yra pagrindinės miesto aterijos, kurios su laiku tiesiog turės būti įrengtos, norint pagerinti miesto susisiekimo infrastruktūrą. Tai yra Šiaurinė, Mykolo Lietuvio gatvės, yra dviejų lygių sankryžų įrengimas, kaip Minsko plento, Liepkalnio ir Žirnių gatvių sankryža“, – teigė V. Pauža.