„Renault“ visuomet palaiko kultūrines technologijų ir inovacijų iniciatyvas, todėl mielai prisideda prie tokių renginių, – sako „Renault“ atstovų Lietuvoje bendrovės „Sostena“ rinkodaros ir komunikacijos vadovė Beata Kunevičienė. – Šis automobilių gamintojas daugybę metų remia ir skiria savo naujausius automobilius Kanų kino festivaliui, vos prieš kelias dienas „Renault“ paskelbė bendradarbiavimą su ypatingo dėmesio pasauliniuose „Comic Con“ renginiuose sulaukusių „Žvaigždžių karų“ kūrėjais, tad didelių svarstymų, ar tęsti tradiciją ir prisidėti prie šiemet Vilniuje organizuojamo „Comic Con Baltics“, nebuvo. Kur kino industrija, inovacijos ir šiuolaikinės technologijos, ten ir „Renault“. Šia partneryste taip pat džiaugiasi ir „Comic Con Baltics“ organizatorius Vainius Eiva. „Mums svarbu, kad mūsų užsienio svečiai jaustųsi patogiai ir lankantis Lietuvoje jiems būtų užtikrintas aukščiausios kokybės ir komforto lygis. Todėl išsirinkome partnerius, kurie puikiai atitinka tuos kokybės standartus“, – sako V. Eiva. Prancūzų gamintojo atstovai Lietuvoje „Sostena“ „Comic Con Baltics“ organizatoriams skirs naujausius „Koleos“, „Talisman“ ir „Espace“ automobilių modelius, kuriais renginio metu naudosis tokie svečiai kaip vieno populiariausių pasaulyje serialo „Game of Thrones“ aktoriai Deanas Charlesas Chapmanas bei Ianas Mcelhinney, taip pat pilnas kino sales pritraukusio fantastinio filmo „Deadpool“ aktorius Stefanas Kapicicas, populiarumo rekordus sumušusios filmų sagos apie burtininkus „Harry Potter“ žvaigždė Joshas Herdmanas, iki ašarų juoktis privertusio serialo „Police Academy“ aktorius Michael Winslow ir kt. Renginio metu dalyviai bus supažindinami su karščiausiomis naujienomis iš kino, televizijos serialų, technologijų ir kompiuterinių žaidimų industrijų. Kaip įprasta tokio pobūdžio renginiuose, apsilankiusieji turės galimybę susitikti su savo mėgstamų populiarių filmų ir serialų aktoriais, apsilankyti interaktyvioje technologijų erdvėje, išbandyti naujausius žaidimus ar apžiūrėti filmuose išgarsėjusių senų automobilių replikas. Renginio automobilis šiemet taip pat neatsilieka nuo inovacijų – tai neseniai į Lietuvą atkeliavęs naujasis elektromobilis „Renault ZOE“. Remiantis NEDC metodika, kartą įkrovus naująjį „ZOE“ galima nuvažiuoti net iki 400 kilometrų, o tai puiki žinia tiems, kurie vis dar abejojo, ar elektromobiliu įmanoma keliauti didesnius atstumus, teigiama pranešime. „Comic Con Baltics“ metu kiekvienas dalyvis turės puikią progą pamatyti specialiai šiam renginiui paruoštus būsimų filmų ir serialų bei kompiuterinių žaidimų anonsus ar stebėti kasdienį filmų industrijos darbuotojų darbą, apžiūrėti filmavimo aikšteles, pasėdėti aktorių grimo kėdėje, išvysti kaskadininkų pasirodymą ir dar daug kitų įdomybių.