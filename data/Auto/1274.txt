Straipsnio thetruthaboutcars.com portale autorius Mattas Posky teigia esantis kilęs iš automobilių pramone garsėjančios Mičigano valstijos, kur daugumą vakarų jis leisdavo vietos miestelio kėglinėje, į kurią po darbų užsukdavo automobilių gamyklų darbuotojai. Tais laikais visi mėgo rūkyti žolę, tačiau apie problemas dėl stipresnių narkotikų niekas nekalbėjo. Deja, panašu, būtent pastarieji šiuo metu kelia nemenką galvos skausmą vadinamajam Detroito trejetui, sako „General Motors“ personalo atstovas George‘as Washingtonas. G. Washingtonas tvirtina, kad vis daugiau automobilių surinkimo linijų darbuotojų tampa priklausomi nuo opiatų ir net nuo metamfetamino. „Tai ne alkoholis. Ir ne marihuana. Kalbu apie metamfetaminą. Turime reikalų su stipriais opiatais, su heroinu. Ši problema automobilių gamintojams kiekvieną dieną darosi vis aktualesnė“, – teigia G. Washingtonas, kuris pats praeityje buvo priklausomas nuo narkotikų, kai 1977 metais pradėjo dirbti GM. „Šiuo metu gamintojai atsidūrę savotiškoje kryžkelėje, ateina daug naujų darbuotojų, nes nemažai senųjų jau išeina į pensiją. Naujoji darbo jėga – jauni žmonės, vartojantys įvairius narkotikus“, – nerimą keliančią tendenciją įvardija G. Washingtonas. Nors bendrovės noriai inicijuota reabilitacijos programas, padedančias darbuotojams įveikti priklausomybę nuo narkotikų ir išspręsti psichologines problemas, tačiau neretai bėda tokia rimta, jog tokių priemonių išgelbėti žmogų iš priklausomybės gniaužtų jau nebepakanka. Be to, priklausomybė nuo metamfetamino ar heroino neišvengiamai prilipdo itin neigiamą etiketę, kurią vėliau nusikrapštyti labai sudėtinga, tad nuo priklausomybės kenčiantys asmenys mieliau renkasi tylą nei viešą prisipažinimą dėl turimos rimtos problemos. JAV Mičigano valstijos Flinto mieste darbuotojų profesinė sąjunga „UAW Local 598“ rengia vadinamąjį Soberfestą (lietuviškai šio renginio pavadinimas galėtų skambėti kaip Blaivybės šventė) – tai kiekvienais metais organizuojamas piknikas, kurio žvaigždėmis tampa darbuotojai, sėkmingai įveikę priklausomybę. Jo metu renkamos lėšos tiems, kurie vis dar kovoja su demonais. Renginys tradiciškai vyksta Vašingtone ir šiemet surengtas jau 23-ąjį kartą. „Priklausomybė nuo opiatų – pati baisiausia iš mano matytų. Ji labai sudėtinga, labai stipri. Labai sunku ją įveikti, labai lengva atkristi, sveikimo procesas vienas iš skausmingiausių, kiek man teko matyti. Tokie žmonės linkę į savižudybę, jaučiasi nuvylę ne tik save, bet ir kitus. Kelias atgal į normalų gyvenimą labai sudėtingas“, – paaiškina G. Washingtonas. Nors metamfetaminas kelia didesnį pavojų jaunesniems darbuotojams, vyresniems gresia priklausomybė, pavyzdžiui, nuo skausmą malšinančių vaistų. „Automobilių surinkimas – nelengvas darbas, vargina ilgos darbo valandos, bėgant metams gali išsivystyti įvairių lėtinių ligų, nemenka traumų tikimybė. Asmeniškai pažįstu bent du jau į pensiją išėjusius GM darbuotojus, kuriems opiatų skyrė jų gydytojas kovai su skausmu. Savaime suprantama, viskas baigėsi priklausomybe“, – pasakoja G. Washingtonas. „Pamaina trunka nuo 8 iki 11 valandų. Surinkimo darbas labai nuobodus ir varginantis. Jis sukelia nemažai skausmų. Tais atvejais gydytojai skiria stiprių skausmą malšinančių vaistų, kurie galiausiai sukelia priklausomybę“, – teigia pašnekovas. Deja, nemažai šią problemą supančių istorijų – anekdotinės. Praktiškai visi pažįsta bent vieną žmogų, kuris turi problemų dėl narkotikų ir, koks sutapimas, dirba automobilių pramonėje. Savaime suprantama, to nepakanka, norint kalbėti apie epidemiją. Norint iš pagrindų spręsti problemą, būtina atlikti nuodugnių tyrimų. Be to, visi puikiai supranta, kad Jungtinėse Valstijose narkotikai yra rimta problema, ir vien juos uždraudus bėdos išspręsti nepavyks. Ligų kontrolės centro atstovai teigia, kad narkotikų perdozavimas – viena iš pagrindinių atsitiktinės jaunesnių nei 50 metų amerikiečių mirties priežastis. 2016 metais narkotinės medžiagos Amerikoje pražudė daugiau nei 64 tūkst. 70 žmonių. Lyginant su 2015 metais, tokių mirčių skaičius išaugo 21 proc. Valstybinis Jungtinių Valstijų sveikatos statistikos centras suskaičiavo, kad heroinas mirties priežastimi tapo 15 tūkst. 446 atvejais, opiatai – 14 tūkst. 427, o sintetinės heroino versijos – 20 tūkst. 145 atvejais. Palyginimui: eismo įvykiai, kurie yra antroji populiariausia atsitiktinės mirties priežastis Jungtinėse Valstijose, pražudė 37 tūkst. 461 žmogų.