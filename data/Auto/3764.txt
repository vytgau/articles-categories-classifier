„GM Europe“ per 15 metų nėra dirbęs pelningai. Įsigijęs „Opel“ ir „Vauxhall“, PSA taps antru didžiausiu Europos automobilių koncernu po Vokietijos „Volkswagen“, kuris prieš dvejus metus atsidūrė „emisijų skandalo“ dėmesio centre. Automobilių pramonės darbuotojų profsąjungos baiminasi, kad įgyvendinus sandorį gali būti radikaliai naikinamos darbo vietos „Vauxhall“ gamybos įmonėse Jungtinėje Karalystėje, kuriose šiuo metu dirba apie 4,5 tūkst. žmonių. Pasak profsąjungos „Unite“ vadovo Leno McLuskey'io, profsąjungų lyderiai ketina kreiptis į britų vyriausybę su prašymu suteikti būtiną paramą visiems įmonių darbuotojams, kurių darbo vietoms iškilo grėsmė. Tuo tarpu PSA vadovas Carlosas Tavaresas pareiškė, kad koncernas ketina įvykdyti visus įsipareigojimus, sandorio pasirašymo išvakarėse prisiimtus prieš „General Motors“ įmonių „Opel“ ir „Vauxhall“ darbuotojus. Europoje veikiančiose „Opel“ įmonėse dirba apie 35 tūkst. žmonių, beveik pusė iš jų – koncerno gamyklų darbuotojai Vokietijoje. PSA pranešime pirmadienį teigiama, kad šis pirkinys leis kompanijai gerokai padidinti masto ekonomijos rodiklius, kurie leis iki 2026 metų metinius kaštus sumažinti 1,7 mlrd. eurų. Prancūzai tikisi, kad nuostolingai dirbančios „Opel“/„Vauxhall“ veiklos pelno marža 2020 metais pasieks 2 proc., o 2026-aisiais – 6 proc.