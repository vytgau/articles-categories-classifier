Išmanioji navigacija „Waze“ vadinama didžiausiu pasaulyje vairuotojų socialiniu tinklu. Ji leidžia realiu laiku matyti visą kelyje reikalingą informaciją, dalintis savo pastebėjimais su kitais vairuotojais ir taip kelionės tikslą pasiekti kaip įmanoma greičiau, išvengiant neplanuotų sustojimų, pavyzdžiui, spūstyse. „Šiuolaikinis vairuotojas rūpinasi savo automobiliu, naudoja modernią įrangą, padedančią reikiamu metu lengvai rasti reikiamą informaciją ir taip sutrumpinti keliones. „Waze“ leidžia mums būti dar arčiau savo klientų ir suteikti informaciją jiems esant kelyje – tada, kai jos labiausiai reikia. Socialinėje navigacijoje patalpintą reklamą galime vadinti praktiniu gidu vairuotojams – jie mato ne tik artimiausią tinklo degalinę, kelią iki jos, vykdomas akcijas, bet ir gali dalintis informacija su kitais“, – sako Audrius Miežys, „Neste Lietuva“ mažmeninės prekybos vadovas. „Neste Lietuva“ skaičiuoja, kad tokia informacinio pobūdžio reklama šį mėnesį jau padėjo pasiekti daugiau kaip 50 proc. išmaniosios navigacijos „Waze“ vartotojų Lietuvoje. Aurimas Paulius Girčys, bendrovės „Omnicom Media Group Lietuva“ skaitmeninės rinkodaros verslo vystymo vadovas, pastebi, kad tarp vairuotojų sparčiai populiarėjanti socialinė navigacija suteikia galimybę degalinių tinklui pasiūlyti sprendimą situacijai, apie kurią vairuotojas dar nespėjo pagalvoti. „Dar vienas buvimo „Waze“ privalumas – realiu laiku programėlę naudojantys įsitraukę vartotojai, kurie verslo įmonių pateikiamą informaciją papildo savo pastebėjimais ir taip ją padaro dar aktualesnę. Jau dabar pastebime didelį kitų bendrovių susidomėjimą socialinės navigacijos galimybėmis. Tai leidžia prognozuoti, kad ateityje „Waze“ reklamos galimybes atras vis daugiau lietuviškų kompanijų“, – sako A. P. Girčys.