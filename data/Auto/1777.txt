Pirmieji tarnybiniai „VW Jetta“ į Lietuvą pakliuvo 1990 metų birželio mėnesį. Iš Vokietijos į Lietuvą sava eiga buvo parvaryti 3 baltos spalvos automobiliai. Du automobiliai atiteko Vilniaus kelių policijai, vienas – Kauno. 1991 metų pradžioje baltos spalvos automobiliai buvo apdažyti juoda spalva ir tokia spalvinė gama išliko iki pat 1994 metų. 1994 metais centralizuotai užpirkti „VW Vento“ automobiliai pradėti dažyti šiai dienai įprasta policijai spalva – baltai žalia. „VW Jetta“ buvo pirmosios ne tarybinės santvarkos transporto priemonės Lietuvos kelių policijoje. To meto Lietuvos policija taip pat turėjo juodai baltų „VAZ 2101“, „VAZ 2106“, „VAZ 2108“, „VAZ 2109“, „Moskvich 2141“, „UAZ 469“. Istorinį policijos automobilį prikėlusios asociacijos „Retromobile“ vadovas Ramūnas Kardelis teigia, jog mintis turėti bei eksponuoti šį modelį galvoje sukosi jau senokai. Minties realizaciją įkvėpė tai, jog asociacija, savo žinioje turėdama 5 milicijos transporto priemones, neturėjo nė vienos istorinės policijos transporto priemonės, ir tai, jog eksponuojant milicijos transporto priemones, prie jos demonstruojama to meto tarybinė apranga, kita atributika, kuri šių dienų realijose nėra itin toleruojama.  Didžiausią nuostabą istorinės technikos entuziastams kelia tai, jog ne visi aplinkiniai prisimena anuos laikus ir tokias Lietuvos policijos transporto priemones. Tik įtempę atminti kai kurie pripažįsta, jog iš tiesų – tai tikrai istorija. Su minėta transporto priemonę asociacija „Retromobile“ ketina dalyvauti policijos šventėse, paraduose, demonstruoti vedamose saugaus eismo pamokėlėse vaikams. Automobilis eksponuojamas Kauno istorinės technikos muziejuje greta kitų istorinių transporto priemonių.