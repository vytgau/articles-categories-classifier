Kol ralio varžybų sezonas, startavęs sausį, jau po truputį įsibėgėja, žiedinių lenktynių mylėtojus naujienos pasiekia palaipsniui. „Žiedininkai“ į trasas paprastai išvažiuoja gegužės mėnesį. Šie metai – ne išimtis. Lietuvos „Wolf Oil race“ žiedinių lenktynių čempionato sezonas ir visas „Fast lap“ prasideda gegužės 18 dieną Kačerginės „Nemuno žiedo“ trasoje, o Baltijos šalių čempionatai (trumpųjų nuotolių „Baltic Touring Cars Championship“ ir ištvermės tipo „Baltic Endurance Championship 4H“) startuoja savaite anksčiau, gegužės 11 dieną Rygos „Bikernieki“ trasoje su „De Walt Grand Prix“. Šios lenktynių serijos organizatoriai dalyviams 2018 metų sezoną pateikia staigmeną: vieno populiariausių Baltijos šalyse žiedinių lenktynių renginio – „Riga Summer Race 2018“ – metu, pirmą kartą istorijoje įvyks ir Šiaurės Europos Zonos (angl. North European Zone) 6 valandų ištvermės lenktynių taurė. 10 šalių vienijanti Šiaurės Europos Zonos „lyga“, įvertinusi gausias lenktynių dalyvių pajėgas Baltijos regione (2017 metais BEC serijoje užregistruotos 27 komandos iš 4 šalių), priėmė sprendimą viename iš BEC 4H etapų suorganizuoti ir NEZ taurės varžybas. Tiesa, rugpjūčio 18-19 dieną įvyksiančių lenktynių metu tai bus dviem valandomis ilgesnės, nei dalyviams jau įprastos, varžybos ir truks ne 4, bet 6 valandas. Organizatoriams sutarus su NEZ Žiedo komisija, 2018 metais įvyksianti „NEZ 6h“ taurė gali išaugti į kelis etapus sujungiantį čempionatą. Taip pat organizatoriai praneša, kad šį sezoną dalyviams turės ir daugiau naujienų, pavyzdžiui, atsiradusi istorinių automobilių ištvermės lenktynių serija. Šios varžybos turės du įskaitinius etapus ir truks po vieną valandą, o starto rikiuotėje bus galima išvysti automobilius, gamintus nuo 1960 iki 1980-ųjų pradžios. Nors paprastai Baltijos regione tai būtų VAZ ir GAZ automobiliai, organizatoriai tikisi lenktynėse išvysti ir kitų gamintojų automobilius, laikomus klasika, pavyzdžiui, „Porsche“, „Chevrolet Corvette“ ar „Alfa Romeo“.