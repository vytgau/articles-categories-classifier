Įkraunamas iš elektros tinklo hibridinis „Audi Q7 e-tron“ pristatomas kaip sportiškas, patogus ir tuo pačiu labai efektyvus. 100 km/val. greitį „Q7 e-tron“ pasiekia per 6,2 sekundės, o naudodamas ličio jonų baterijos energiją gali važiuoti 135 km/val. maksimaliu greičiu. Dirbant dyzeliniam jėgos agregatui maksimalus automobilio greitis padidėja iki 230 km/val. Efektyvus naujosios kartos V6 dyzelinis variklis išvysto 190 kW (258 AG) pajėgumą, o jo sukimo momentas – 600 Nm. Elektrinis variklis pasiekia 94 KW (127 AG) pajėgumą. „Audi Q7 e-tron quattro“ ličio jonų akumuliatorių galima įkrauti įvairiais būdais. Per trumpą laiką įkrauti bateriją galima naudojant specialias greito įkrovimo stoteles arba pramoninius kontaktinius elektros lizdus. Iš aukštos įtampos tinklo baterija įkraunama per 2,5 valandos, o iš buitinio tinklo įkrovimas užtruktų 8 valandas.  Automobiliui važiuojant akumuliatorius iš dalies įsikrauna ir pats dėl vykstančių energijos rekuperacijos procesų. Automobilio efektyvumą didina ir standartinė šilumos valdymo sistema su integruotu šilumos siurbliu, kuris perteklinę elektros komponentų išskiriamą šilumą nukreipia į automobilio saloną. Taip automobilio viduje palaikoma norima temperatūra ir kiti patogumai, ypač vertinami ilgose kelionėse. „Audi Q7 e-tron“ visureigis įprastomis sąlygomis važiuoja elektra, tačiau vairuotojas gali rinktis vieną iš trijų energijos naudojimo režimų ir dviejų variklių. Naudojant elektros režimą automobilio ratus suka elektros jėgainė, o hibridiniame režime valdymo sistema savarankiškai nusprendžia kurį važiavimo tipą pasirinkti. Akumuliatoriaus įkrovos palaikymo režime sistema išsaugo turimą elektros energiją jos nenaudodama. „Audi Q7 e-tron“ automobilio ilgis – 5,05 m, gamintojo tikinimu, tai talpiausias savo segmento modelis. Jo vidaus erdvės pilnai užtenka penkiems žmonėms, o bagažinė – 890 litrų talpos. „Q7 e-tron“ komplektuojamas su 19 colių ratlankiais ir trimačiais priekiniais žibintais. Automobilio standartinės įrangos sąraše yra ir „Virtual Audi cockpit“ – visiškai skaitmeninis 12,3 colio įstrižainės prietaisų skydelis, atkuriantis aukštos rezoliucijos informaciją. Vairuotojas aprūpinamas įvairių rūšių infomacija, – tokia kaip galios, elektros energijos suvartojimas, energijos, elektros ir kuro rezervai bei elektros baterijos lygis. Standartinės įrangos „Audi Q7 e-tron“ automobilio kaina Lietuvoje – nuo 82 tūkst. 700 eurų su PVM.