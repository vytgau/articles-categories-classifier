Kiekviename Europos automobilių kroso čempionato antrojo etapo važiavime – tiek „Junior Buggy“, tiek „Buggy1600“, tiek „SuperBuggy“, tiek kėbulinių mašinų kalsėje „Touring Autocross“ – veiksmo buvo tiek, kad trilerio „Greiti ir įsiutę“ dramaturgija atrodo nekalta tarsi bažnytinė muzika. Automobilių salto, nuplėšti ratai bei kėbulo detalės, atvira liepsna degantys stabdžiai ir, žinoma, velniškai kieta kontaktinė kova dėl kiekvieno metro. Dideliam žiūrovų džiaugsmui, vienas tokių žūtbūtinių mūšių baigėsi Tautvydo Urbos finišu prie pat nugalėtojų pakylos: varžybų išvakarėse itin konkurencingoje (čia varžėsi net 24 pilotai) „Buggy1600“ klasėje startuojantis mūsiškis didele sėkme būtų pavadinęs teisę važiuoti pusfinalyje. Tačiau meistriškai namų sienų pranašumus išnaudojęs Tautvydas, prasibrovė į finalą ir čia kaip lygus su lygiais grūmėsi su didžiausiais Europos kroso autoritetais. Pergalę čia šventė čekas Milanas Vanekas, antroje vietoje finišavo Kenny Redingas iš Liuksemburgo, trečias – dar vienas čekas Vitas Nosalekas. T. Urbos užimta ketvirtoji vieta yra bene geriausias rezultatas, kokį Lietuvos sportininkams yra pavykę užfiksuoti šioje FIA lenktynių serijoje nuo pat Leono Vedeikio laikų. Tiesa, praėjusiais metais į Vilkyčių trasą po dešimtmečio pertraukos sugrįžęs aukščiausio lygio kroso varžybos leido pasidžiaugti trečiąją vieta „kėbulų“ klasėje startavęs Šarūnas Glikas. Šiais metais, Šarūno tėvas – Algimantas Glikas, su tuo pačiu senuku „Mitsubishi EVO“ rimčiau pasipriešinti konkurentams iš Čekijos nesugebėjo (gamyklinis „Škoda R5“ automobiliai sveria 120 kg mažiau ir turi 100 „arklių“ daugiau nei lietuviškas „Mitsubishi“), tačiau youtube herojumi visgi tapo. 65 metų veteranas įveikdamas posūkį šiek tiek per daug slystelėjo, kliudė trasos pylimą, vertėsi ir dar susidūrė su kitu Lietuvos kroso mokyklos garbę gynusiu sportininku Arvydu Galiniu. Nesėkmė ištiko ir trečią „Touring Autocross“ įskaitoje važiavusį lietuvį – Mindaugo Sidabro pilotuojamos „Ford Puma“ variklis sugedo taip, kad lauko sąlygomis jo sutvarkyti nebuvo įmanoma. Pergalę šioje klasėje šventė čekas Alešas Fučikas, aplenkęs tautietį Martiną Samohylą. Trečias finišo liniją kirsti turėjęs tituluotasis Vaclavas Fejfaras prizinės vietos neteko kai artėdamas prie vieno paskutiniųjų posūkių dėl nepaaiškinamų priežasčių rėžėsi į pylimą ir keletą kartų vertėsi. Tuo pasinaudojo pilotas iš Olandijos Adriaanas Boele (beje, šis sportininkas prieš keletą metų važiuodamas „SuperBuggy“ bolidų patyrė skaudžią avariją, kurios metu susilaužė stuburą ir buvo priverstas sėsti į neįgaliojo vežimėlį; dabar A. Boele sėkmingai lenktyniauja „Škoda R5“ su rankinio valdymo įranga). „Junior Buggy“ finale pergalę šventė rusas Matvėjus Furazhkinas, antras liko latvis Justs Grencis, o trečias Dominikas Prokopas. „SuperBuggy“ įskaitoje nepralenkiamas buvo vokietis Berndt Stubbe, aplenkęs prancūzą Florentą Tafani ir olandą Mike Berteleną. Ne ką mažiaus svarbūs dalykai vyko greta trasos. Lietuvos Kūno kultūros ir sporto departamento (KKSD) vadovas Edis Urbanavičius Vilkyčių trasos teisėjų bokštelyje susitiko su FIA atstovais, kurie nepagailėjo komplimentų pagrindiniam renginio organizatoriui – Kazimierui Gudžiūnui. „Oficialūs FIA asmenys konstatavo, kad Vilkyčių trasoje ne tik patobulinti tie dalykai, į kuriuos buvo atkreiptas dėmesys pernai, bet nuveikta kur kas daugiau darbų, nei teoriškai reikėtų. Ypač akivaizdus trasos dangos sutvirtinimas didžiausias apkrovas gaunančiose vietose – šįkart automobiliai neišrausdavo pavojingai gilių provėžų ir iš po ratų nesvaidydavo tokių didelių akmenų. Svečiai patikino, kad lietuviškas etapas dabar vienas kokybiškiausių visame Europos čempionate“, – smagiomis žiniomis dalijosi E. Urbanavičius. KKSD generalinis direktorius taip pat pasidžiaugė pokalbiu Latvijos automobilių sporto federacijos vadovais. Jie taip pat nori atgaivinti Europos autokroso čempionato varžybų tradiciją Bauskės trasoje, kurioje tvarkytis neseniai pradėjo nauji šeimininkai. Sutarus dėl bendradarbiavimo su „braliukais“, be abejonės laimėtų ir vieni, ir kiti, nes du paeiliui rengiam etapai ženkliai sumažintų logistikos kaštus ir padėtų prisivilioti gerokai didesnį būrį komandų iš Prancūzijos, Italijos ar Portugalijos, kuriems pervažiuoti visą Europą dėl vieno starto dažnai atrodo pernelyg brangus malonumas. Beje, 60 dalyvių – sąlyginai nedidelis skaičius – šiais metais į Vilkyčius atkeliavo tik todėl, kad prieš savaitę Vokietijos Seelow trasoje vykusiose I etapo kovose itin daug technikos buvo sulaužyta ir ne visiems pavyko mašinas „pastatyti ant ratų“. Vyriausias Europos automobilių kroso čempionato teisėjas, latvis Gunars Kosojs, be kita ko dirbantis ir FIA Off Road komitete, taip pat gyrė permainas Vilkyčių trasoje ir varžybų organizaciją. „Kazimieras per šiuos metus nuveikė labai daug, todėl lengva dirbti tiek sportininkams, tiek teisėjams – viskas vyksta tiksliai pagal planą, net jei trasoje įvyksta rimtai atrodančių avarijų. Beje – dėl konstrukcinių bagių ypatumų – tokie dalykai yra neišvengiama kroso varžybų dalis. Net ir platesnėse trasose nei yra Vilkyčiuose, kovojant dėl pozicijų „geležis“ incidentai būna praktiškai visuose važiavimuose. Šia prasme su jūsiške trasoje viskas gerai – galimybių lenkti čia tikrai yra, o skirtingų charakteristikų atkarpos padeda atskleisti vairuotojų meistriškumą “, – dėstė G. Kosojs. Stebėdami kaip dirba Kazimiero Gudžiūno vadovaujama ASK „Vilkyčiai“ komanda, varžybas stebėję valdžios vyrai leidosi į svarstymus, ar šiame komplekse galėtų būti rengiamas ir Pasaulio ralio kroso (RX) čempionato etapas. Pernai rudenį tokio kalibro varžybos buvo surengtos rekonstruotoje Bikerniekų trasoje Rygoje ir pelnė RX geriausio metų renginio titulą. Pats Kazimieras prisipažino, kad realizuoti tokį ambicingą projektą būtų keblu net ir sulaukus apčiuopiamos finansinės pagalbos iš valstybės (šis faktorius buvo lemiamas „iššaunant“ latviams), patobulinti trasą ir įrengti būtiną infrastruktūrą vargu ar pavyktų. „Aš vienas tokio projekto tikrai „nepavežčiau“, tačiau organizuojant „European Rallycross Challenge“ varžybas jau turime patirties ir panašaus lygio lenktynes surengti pajėgtume. Tačiau FIA nusprendė rengti tik vieną Europos ralio kroso čempionatą drauge su RX etapais, o „Challenge“ serialo nebeliko. Apie šiuos dalykus teko nemažai kalbėti su kaimyninių šalių sportininkais ir varžybų organizatoriais. Jie palaiko idėją rengti mažesnio biudžeto reikalaujančius čempionatus, todėl gali būti, kad ateityje Vilkyčiuose turėsim daugiau aukšto lygio varžybų“, – atviravo K. Gudžiūnas.