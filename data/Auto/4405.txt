Kartu su 4-iais „South Racing“ komandos „Toyota“ bei „Ford“ bolidais, A. Juknevičius suka ratus specialioje trasoje, imituojančioje visus įmanomus Pietų Amerikos dangos tipus. Testai tokiomis sąlygomis itin svarbūs, ypač po nemalonaus siurprizo „CRAFT Bearings“ komandos mechanikams pirmąją dieną anapus Atlanto.  „Stengiamės automobilį įmesti į kuo daugiau skirtingų situacijų, kad pamatytume sistemų veiklą sunkiausiomis sąlygomis. Pirmųjų ratų metu viskas atrodo puikiai, tiek variklis, tiek važiuoklė veikia be priekaištų“, – džiaugėsi labiausiai patyręs Dakaro lietuvis A. Juknevičius. „Dar turime nemažai laiko, išbandysime įvairius nustatymus, dalinamės informacija ir su kolegomis iš „South Racing“, kurie susidomėjo mūsų automobilio patobulinimais. Trumpai drūtai, likusios dienos planas – spausti automobilį ir stebėti, kaip jis atlaiko apkrovas“, – atskleidė lietuvis. Paskutinioji 2016-ųjų diena Dakaro ralio dalyviams taip pat nebus itin šventiška – jų laukia administracinės ir techninės komisijos, organizatorių brifingas. Po specialistų apžiūros, lenktyniniai automobiliai bus pastatyti į uždarą parką, kur jie bus iki pat Dakaro starto podiumo sausio 1-ąją.