Automobilių gamintoja „treniruos“ 40 „BMW 7“ serijos sedanų važinėti mieste, teigė BMW plėtros padalinio vadovas Klausas Froehlichas, informuoja autonews.com. Tikslas – pritaikyti surinktus duomenis ir sukurti „iNext“ modelį, kuris pakeistų 7 serijos BMW ir po ketverių metų būtų visiškai autonominis automobilis. Automobilių gamintojai ir technologijų bendrovės skuba bendradarbiauti, kad galėtų konkuruoti su „Alphabet Google“, kuri skaičiuoja jau 3 mln. autonominių automobilių kilometrų viešuose keliuose, ir „Tesla Motors“ su 2 mlrd. kilometrų, nuvažiuotų „Autopilot“ įrangą turinčių automobilių. BMW tikisi, kad ir kitos automobilių gamintojos paseks jos pavyzdžiu, o tokiu būdu sumažės išlaidos tyrinėjimams, dalinantis duomenimis bus greičiau sulaukta rezultatų, neištiks nesėkmių. „Tų, kas pirmieji pasieks finišo liniją, surinkti duomenys taps standartizacijos baze, – interviu teigė „Mobileye“ vienas iš įkūrėjų Amnonas Shashua. Kad automobiliai galėtų be žmogaus važinėti miestuose, jie turi matyti ir suprasti sudėtingas situacijas. „Mobileye“ įrengia kameras, kurios stebi aplinką, o „Intel“ aprūpina kompiuterine įranga. Kompanijos pristatė savo tyrimų duomenis trečiadienį technologijų parodoje Las Vegase „CES 2017“. Papildyta 22.26 val. Ateities interjero vizija „BMW i Inside Future“ Plėtodama autonomiško važiavimo viziją, Las Vegaso technologijų parodos CES lankytojams BMW suteikė galimybę pažvelgti į novatorišką automobilio interjero koncepciją ir jo valdymo galimybes, rašoma pranešime žiniasklaidai. Parodoje galima apžiūrėti „BWM i Inside Future“ automobilio maketą, perteikiantį futuristinę autonomiškų automobilių interjero koncepciją. Šio automobilio interjeras primena kambarį su atskiromis funkcinėmis zonomis ir minimalistinio dizaino akcentais. Visos automobilio valdymo ir informacinės technologijos yra antrame plane, akcentuojamas patogus keliavimas ir sudaroma galimybė užsiimti pamėgta veikla, pavyzdžiui, skaityti knygą ar žiūrėti televizijos laidą. Dar viena šiame futuristiniame automobilyje panaudota inovacija – informacinis ekranas „BMW HoloActive Touch“. Ši BMW sukurta inovacija į vieną sprendimą sujungia „BMW Head-Up Display“ projektoriaus, valdymo gestais ir lietimais technologijas bei siūlo naujos kartos naudotojo sąsają. Didelio formato informacinis ekranas yra projektuojamas priešais centrinę konsolę, jo valdymo funkcijos atliekamos pirštų ir rankų judesiais tiesiog ore, be tiesioginio kontakto su kokiu nors paviršiumi. O prisilietimo pojūtį pirštų galiukuose pasirinkus kokią nors funkciją lemia specialus ultragarso generatorius. Didesniam keleivių patogumui BMW taip pat sukūrė asmeninę garso užuolaidą „BMW Sound Curtain“. Į galvos atlošus integruota užuolaida kiekvienam keleiviui leidžia klausytis muzikos ar kitos informacijos netrukdant kitiems ekipažo nariams. Tuo metu galinės sėdinių eilės keleiviai gali naudotis plataus formato nusileidžiančiu ekranu, kuriame gali žiūrėti filmus, televizijos programas ar atvaizduoti turinį iš savo išmaniųjų įrenginių, prijungtų prie automobilio informacinės sistemos. Informacinis ekranas namams „BMW Connected Window“ Praėjusiais metais pristačiusi veidrodį, kuriame gali būti atvaizduota įvairi informacija apie automobilio būklę, šįmet BMW pristato namams skirtą informacinį ekraną „BMW Connected Window“. Langas yra susiejamas su automobilio informacine sistema ir asmeniniais išmaniaisiais prietaisais, todėl jame pateikiama apibendrinta dienotvarkė, kasdieniam maršrutui suplanuoti reikalinga informacija ir kitas turinys. Šis informacinis ekranas, kaip ir kai kuriuose BMW modeliuose esančios sistemos, valdomas gestais.