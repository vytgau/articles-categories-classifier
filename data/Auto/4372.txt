Antradienį startuos antrasis Dakaro etapas. Lenktynininkai varžysis Argentinoje, išvažiuos Rezistencijos mieste ir įveiks 803 km iki San Migelio de Tukumano miesto, iš jų 275 km sudarys greičio ruožai. Automobiliai pajudės 17.05 val. Lietuvos laiku. Visi ekipažai antradienį turėjo startuoti iš tų pozicijų, kurias užėmė pirmame etape, tačiau organizatoriai pateikė korekcijų. B. Vanagas antrąjį etapą pradės 23-as 17.55 val. Lietuvos laiku, A. Juknevičius išvažiuos 30-as 18.02 val., o V. Žala pajudės 42-as 18.08 val. O iki starto B. Vanago komanda siūlo apžvelgti praėjusią dieną ir primena, jog Dakaro ralyje vyksta ne vien varžybos, bet ir nematomas darbas už kadro. „Pirmajame #Dakar2017 greičio ruože buvo dūmų iš po variklio gaubto, suplyšusių padangų, „žvakių“, sumušimų. Bet tai nutiko kitiems. Mums sekėsi be rimtesnių nuotykių. Iš 24 pozicijos šoktelėjome į 17-ą. #GeneralFinancning #teamPitlane komandai tai didelis darbas“, – savo paskyroje feisbuke rašo B. Vanagas. „Šis siužetas – ne tik apie sportinę Dakaro dalį. Jame – džiaugsmas suradus/įveikus interneto ryšį, atvykimas į Resistencijos bivaką Argentinoje, jo vaizdai, komandos vakarienė ir geros naujienos iš technikų lūpų. Mėgaukimės Dakaru drauge!“, – skelbiama sportininko paskyroje.