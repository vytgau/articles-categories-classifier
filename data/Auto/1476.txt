Tie du lietuviai – komunikacijos specialistas Mindaugas Plukys ir fotografas Andrius Laucius, o automobilis – keturiais ratais varomas pikapas „Nissan Navara“. Jau lapkričio 21 d. automobilis kartu su visais Dakaro ralio dalyviais pradės kelionę į Le Havro uosto Prancūzijoje į Pietų Ameriką, o tautiečiai pratęs visai neseniai pradėtą pasiruošimą didžiausiam gyvenimo nuotykiui, rašoma pranešime žiniasklaidai. „Idėja keliauti į Pietų Ameriką kilo netikėtai. Ralyje kasmet dalyvauja keli lietuvių ekipažai, renginys šalyje yra labai populiarus, o ir aš pats pastaruosius penkerius metus pirmomis sausio savaitėmis kas kelias minutes tikrindavau, ar nėra naujienų iš Dakaro. Šiemet pagalvojau – kodėl gi nepamatyti viso to iš arti? Tad aš važiuoju į Dakarą“, – šypsodamasis apie nuotykių kelionės idėją pasakoja M. Plukys. 40-asis Dakaro ralis trijose Pietų Amerikos valstybėse vyks 2018-ųjų sausio 6-20 dienomis, o raudonoji lietuvių „Nissan Navara“ keliaus kartu su visais dalyviais: kiekvieną rytą palydės juos į startą ir bandys pasitikti bent vienoje tos dienos greičio ruožo vietoje. Pagal galimybes – ir finiše.  Patyrę keliautojai (M. Plukys yra dalyvavęs „4x4 Perimetro“ ir kitose bekelės varžybose, A. Laucius Dakare dalyvavo jau 2017-aisiais, o 2016-aisiais aplankė Ladogos ralį) pasitiki savo jėgomis ir nesamdys jokio vietinio gido ar kitų pagalbininkų. „Nuotykius reikia susikurti pačiam, o keliaujant savo jėgomis, jų bus gerokai daugiau. Didžiuliai iššūkiai bus ne tik vairuoti šimtus kilometrų kiekvieną dieną, bet ir naviguoti – juk rasti Dakaro greičio ruožus ne taip paprasta. Tačiau ne pirmą kartą ruošiamės kelionėms, tad mokame pasirinkti tinkamą automobilį, jį paruošti bei apsirūpinti reikalingais daiktais kaip papildomos baterijos, ištvermingi mobilieji telefonai, kelionės draudimas ir kiti“, – sako vilnietis. Lietuvių keliautojų nuotykiai bus žymimi grotažyme #iGo2Dakar – ji bus matoma „Facebook“, „Youtube“ ir kituose tinkluose. Video dienoraštį apie automobilių sporto gerbėjų gyvenimo nuotykį galima sekti šiame „Youtube“ kanale.