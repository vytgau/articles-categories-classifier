Sportininkai iš Latvijos, Estijos, Suomijos, Švedijos, Vengrijos, Rusijos, Lenkijos, Gruzijos ir Baltarusijos kovos dėl pergalių šešiose „Rotax“ kartingo klasėse ir beveik visose kategorijose Lietuvos lenktynininkai minimi tarp lyderių. „Rotax Nordic“ čempionato idėja gimė tik pernai, kai apie bendras lenktynes pradėjo galvoti Lenkijos ir Lietuvos „Rotax“ Taurių organizatoriai. Prieš 2017 metų sezoną organizatorių grupę papildė latviai bei estai. Į birželio pradžioje vykusį pirmą etapą Latvijoje susirinko 95 greičiausi viso regiono sportininkai, o pačios lenktynės tapo milžiniška profesionalaus kartingo švente. Kad Aukštadvaryje, garsėjančiame sudėtinga trasa, net ir tituluotiems svečiams bus nelengva pavyti lietuvius, neabejojama. O kad būtų lengviau sekti lenktynes, pateikiamas trumpas sirgaliaus gidas. Apie Rotax. Kartingo lenktynių pasaulyje egzistuoja daug įvairiausių klasių ir kategorijų, tačiau viena iš žinomiausių pasaulyje yra „Rotax Max“. Beje, lietuvis Simas Juodviršis yra tapęs „Rotax Max DD2“ kategorijos pasaulio čempionu. Aukštadvaryje išvysime visas „Rotax“ kategorijas.  Micro Max – skirtą 6-11 metų vaikams. Maždaug 7 AG variklis leidžia pasiekti beveik 100 km/val. greitį, o pačių jauniausių lenktynininkų kovos mažiausiai prognozuojamos todėl ir pačios įdomiausios. Mini Max – apie 13 AG varikliu apginkluotais mažaisiais automobiliais lenktyniauja jau šiek tiek labiau patyrę pilotai. 11-14 metų amžiaus lenktynininkai jau tikri profesionalai, o jų vieno rato įveikimo laikai skiriasi tik tūkstantosiomis sekundės dalimis. Labai svarbus ir mechaniko bei lenktynininko sugebėjimas tobulai sureguliuoti techniką. Junior Max kategorijoje pergalių siekia 12-16 metų sportininkai. Jų patirtis kartinge jau milžiniška. Ne vienas lenktynių trasose yra praleidęs daugiau nei pusę savo gyvenimo, išmokę įvairių gudrybių, padedančių suklaidinti varžovus ar išsaugoti geresnes padangas paskutinių finalo ratų spurtui. Daugiau nei 20 AG variklis kai kuriose trasose leidžia pasiekti ir 120 km/val. maksimalų greitį. Senior Max klasėje, nuo kurios prieš 20 metų ir prasidėjo visa „Rotax“ kartingo istorija, sutiksime ir keturiolikmečių, ir trisdešimtmečių ar dar vyresnių sportininkų. Čia niekuomet nežinosi ar nugalės patirtis, ar jaunatviškas veržlumas. DD2/DD2 Masters – dviejų pavarų, pati galingiausia technika (apie 35 AG) ir pati populiariausia pusiau profesionalių lenktynininkų kategorija pasaulyje. Pavaros perjungiamos svirtelėmis prie vairo, lenktynininkai patiria didesnes nei 4 G apkrovas, o žiūrovai nepamirštamą spektaklį, ypač jei dėl pergalės varžosi geriausi pasaulio pilotai. O tokių Aukštadvaryje tikrai sutiksime. Favoritai. DD2 klasėje susirems du žymiausi pastarųjų metų „Rotax“ pilotai. 2013 metų „Rotax Max DD2“ pasaulio čempiono Simo Juodviršio ir 2015, 2016 metų pasaulio čempiono vengro Ferenco Kancsaro kova tikrai nepaliks abejingų. Lietuvio pranašumas – puikiai žinoma trasa, tačiau vengras pastaruosius dvejus metus buvo greitesnis. Namų sienos padės Tomui Pidkovui, Andrejui Apočkinui ir Mariui Povilaičiui. Teoriškai galime išvysti tik lietuvišką nugalėtojų pakylą, praktiškai tai įgyvendinti bus labai sunku. Net 22 sportininkai startuos „Rotax Junior Max“ klasėje. Favoritu laikomas vilnietis Silvesteris Aleksejevas. Po pirmojo etapo jis tik 2 taškais atsilieka nuo pirmaujančio latvio Matvejaus Makušino. Ir šioje klasėje tikėtinas visiškai lietuviškas podiumas, nes Lietuvos „Rotax“ taurės turnyre dėl pirmų vietų kovojantys Dajus Dabašinskas, Ignas Kaselis, Martynas Morkis, Zacharas Nefedovas, Maksimas Kardakovas tikrai nenusileis svečiams. „Micro“ klasėje namų trasos pranašumu sieks pasinaudoti Dovydas Gudelevičius, o „Mini“ kategorijoje debiutuos Lietuvos čempionato lyderis Ferapontas Barinovas, tad čia tikrai galime tikėtis ir aukščiausių apdovanojimų. Tvarkaraštis. Stipriausios komandos į Aukštadvarį pradės rinktis jau antradienį. Trečiadienį ir ketvirtadienį vyks treniruotės, o penktadienį paaiškės kvalifikacinių lenktynių bei atrankos važiavimų nugalėtojai. Šeštadienis dalyviams bus pats sunkiausias, o žiūrovams įdomiausias. Nuo 9.00 val. vyks apšilimo treniruotės ir paskutiniai atrankos važiavimai. 13.00 prasidės pusfinalių kovos, o nuo 15.00 iki 17.00 val. finalinės lenktynės.