„Uber Technologies Inc.“ pradėjo autonominio vairavimo bandymus, neturėdama leidimo, privalomo šioje JAV valstijoje. Kalifornijos motorinių transporto priemonių departamentas (DMV) pažymėjo, kad 20 bendrovių buvo leista išbandyti iš viso 130 autonominių automobilių. „Uber“ adresuotama laiške DMV teisininkas Brianas Soublet nurodė, kad leidimas yra privalomas, siekiant užtikrinti visuomenės saugumą. „Bendrovė neteisėtai elgiasi paleisdama autonominius automobilius važinėti viešaisiais keliais, kol nėra gautas leidimas autonominės transporto priemonės bandymams“, – rašo jis. „Itin svarbu, kad „Uber“ imtųsi tinkamų priemonių visuomenės saugumui užtikrinti. Jeigu „Uber“ nedelsiant nepaklus (reikalavimui) sustabdyti bandymus ir gauti leidimą bandymams, DMV inicijuos teisinius veiksmus“, – perspėjo B. Soublet. „Uber“ šio DMV sprendimo kol kas nekomentavo. Bendrovės automobilis, kuriam nereikalingas vairuotojas, išvažiavo į San Fransisko gatves po anksčiau šiais metais surengtų autonominio vairavimo bandymų Pensilvanijos mieste Pitsberge. „Džiaugiamės galėdami pradėti dirbti mūsų gimtajame San Francisko mieste su „Volvo XC90“ automobiliai. Tai pirmieji mūsų automobiliai, pagaminti bendradarbiaujant su didele automobilių gamybos kompanija“, – teigiama „Uber“ pranešime. Santa Monikoje įsikūrusios vartotojų teisių organizacija „Consumer Watchdog“ anksčiau trečiadienį pasmerkė šį bandomąjį „Uber“ projektą. „Consumer Watchdog“ šiandien kreipėsi į San Fransisko policiją, kad „Uber“ automobiliams robotams būtų uždrausta be leidimo važinėti miesto gatvėmis, ir paprašė miesto prokuroro Denniso Herreros iškelti baudžiamuosius kaltinimus „Uber“ generaliniam direktoriui Travisui Kalanickui“, – sakoma organizacijos pranešime. „Consumer Watchdog“ citavo pranešimus apie incidentus, kai „Uber“ kibernetiniai automobiliai San Fransiske važiuodavo degant raudonam šviesoforo signalui. Autonominių automobilių šalininkai tvirtina, kad ši technologija gali daugiau kaip 90 proc. sumažinti eismo įvykių skaičių, nes jų didžiąją dalį lemia žmonių klaidos. Po savo debiuto 2010-aisiais „Uber“ tapo tarptautine milžine, nors bendrovė dažnai susiduria su reguliavimo kliuviniais ir tradicinių taksi bendrovių pasipriešinimu. Šiuo metu „Uber“ vertinama daugiau kaip 60 mlrd. dolerių, bet bendrovė patyrė nuostolių dėl plėtros ir konkurentų, tokių kaip „Lyft“ perėmimo.