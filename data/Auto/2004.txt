Frankfurto automobilių parodoje „Volkswagen“ pristatys ir atnaujintą gamybai rengiamo SUV elektromobilio versiją, kuri nuo šiol turi savaeigį „I.D. Pilot“ važiavimo režimą. Koncepciniai I.D. automobiliai turi bendrą, visiškai naują elektromobiliams pritaikytą platformą ir išsiskiria savo išvaizda. Neteršdami aplinkos jie gali nuvažiuoti nuo 500 iki 600 kilometrų, turi itin erdvų „Open Space“ saloną, skaitmeninį prietaisų valdymą ir galimybę pasirinkti savaeigį „I.D. Pilot“ važiavimo režimą. Frankfurto automobilių parodoje pristatomas „I.D. CROZZ II“ yra patobulinta gamybai rengiamo SUV versija, turinti elektrinę „4MOTION“ visų ratų pavarą, kuri efektyvi tiek mieste, tiek ir nuvažiavus nuo asfalto bei esant blogoms eismo sąlygoms. „I.D. CROZZ II“ galia siekia 225 kW, maksimalus greitis – 180 km/val., o vienu įkrovimu galima nuvažiuoti iki 500 kilometrų. Taip pat „I.D. CROZZ“ modelis buvo patobulintas įdiegus savaeigį „I.D. Pilot“ važiavimo režimą, kuris aplinkos ir kitų eismo dalyvių stebėjimui naudoja lazerius, ultragarsinius jutiklius ir radarus, taip pat priekines ir šonines vaizdo kameras. „I.D. CROZZ II“ dabar galima valdyti balsu, atrakinti ir užrakinti dureles, aktyvuoti ir išjungti savaeigį „I.D. Pilot“ važiavimo režimą. Buvo patobulintas ir „Open Space“ salonas – jame atnaujintas prietaisų skydelis, o keturios individualios sėdynės aptrauktos „Alcantara“ audiniu.  Naujajame „I.D. CROZZ“ nemažiau svarbus ir interaktyvus „Smart Lights“ apšvietimas. Šios sumanių šviesų juostos durelių šonuose ir priešais vairuotoją praneša apie aktyvuotą savaeigio važiavimo režimą ir vairuotojui padeda vaizdinėmis nuorodomis, pavyzdžiui, naudojantis navigacijos sistema ar perspėjant apie pavojų. Taip pat nuo šiol „I.D. CROZZ II“ turi priešais vairuotoją esantį papildytos realybės ekraną su visa reikalinga informacija – nuo greičio iki navigacijos sistemos nuorodų. Informacija yra pateikiama virtualiais atvaizdais 7–15 metrų atstumu priešais automobilį: nuo šiol navigatoriaus nuorodos bus matomos trimatėje vairuotoją supančioje aplinkoje. Iki 2025 metų „Volkswagen AG“ grupė pristatys daugiau kaip 30 naujų elektromobilių modelių. Trys „Volkswagen“ markės automobiliai – I.D., „I.D. BUZZ“ ir „I.D. CROZZ“ – yra svarbiausi šios elektromobilių plėtros modeliai, kurie bus gaminami itin masiškai. „Jau 2020 metais, kurie taps pirmaisiais mūsų elektromobilių kampanijos metais, tikimės parduoti 100 tūkstančių „Volkswagen“ elektromobilių. Bet tai bus tik pradžia – planuojame, kad jau 2025 metais I.D. šeimos elektromobilių pardavimai gali padidėti dešimt kartų iki vieno milijono automobilių“, – sako dr. Herbertas Diessas, „Volkswagen“ markės valdybos pirmininkas. Bet jis taip pat pabrėžė, kad šie nulinės taršos modeliai papildys, bet nepakeis šiandien gaminamų modelių.