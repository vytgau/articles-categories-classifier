Gamintojų „Ford“ ir „Fiat Chrysler“ pardavimai per metus smuko, „General Motors“ nežymiai padidėjo, o „Toyota“ pranešė apie „smarkiai išaugusią savo rinką“. Automobilių pardavimai JAV pernai sumažėjo pirmą kartą nuo finansinės krizės, ir prognozuojama, kad 2018 metais jie vėl sumažės. Vis dėlto analitikai ir pramonės vadovai, atsižvelgdami į žemą nedarbą ir stiprų vartotojų pasitikėjimą, tikisi, kad pardavimai JAV šįmet viršys 16 mln. automobilių. „JAV ekonominiai veiksniai yra labai stiprūs, ir tai atsiliepia automobilių pramonei – ypač pastebima stipri visureigių bei pikapų paklausa“, – sakė „Ford“ viceprezidentas, atsakingas už rinkodarą JAV, Markas LaNeve'as. Šių metų sausį, palyginti su tuo pačiu 2017 metų mėnesiu, „Ford“ pardavimai smuko 6,6 proc., iki 161 tūkst. 143. Bendrieji automobilių pardavimai sumažėjo 23,3 proc., įskaitant smarkiai smukusius „Fusion“ ir „Focus“ pardavimus; tačiau šį nuosmukį iš dalies kompensavo padidėję „F-Series“ pikapų pardavimai. „Fiat Chrysler“ (FCA) pardavimai sumažėjo 13 proc. iki 132 tūkst. 803, bet geri „Jeep“ modelių pardavimai kompensavo kitų modelių rinkos smukimą. Tuo tarpu GM pranešė, kad šių metų sausį, palyginti su 2017 m. sausiu, bendrieji gamintojos pardavimai išaugo apie 1,3 proc. ir siekė 198 tūkst. 548. Didžiausia automobilių gamintoja JAV nurodė, kad ypač gerai buvo parduodami didesnės transporto priemonės, įskaitant „Silverado“ nedidelius sunkvežimius ir „Chevrolet Equinox“ visureigius. „Toyota“ automobilių pardavimai JAV gruodį išaugo 16,8 proc. iki 167 tūkst. 056, ypač pagerėjo lengvųjų sunkvežimių ir sedanų pardavimai.