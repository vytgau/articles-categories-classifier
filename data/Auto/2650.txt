Problemos, susijusios su šiandieninėmis iš gumos gaminamomis oru pripildomomis padangomis – protektoriaus nusidėvėjimas ir subliuškimas – vieną dieną jau gali tapti istorijos dalimi. Padangų gamintoja „Michelin“ pristatė ateities padangas – 3D technologija spausdinamą padangos ir rato kombinaciją, kuri gali būti keičiama ir pritaikoma pagal vairavimo poreikius. „Vision“ pavadinimą gavusi naujovė atrodo neįprastai ir žada tapti išmaniąja padanga, galinčia suteikti vairuotojams detalios informacijos apie jos būklę. Kaip informavo „Michelin“ vykdomasis viceprezidentas, atsakingas už tyrimus ir plėtrą, Terry Gettysas, kadangi tokia padanga yra beorė, dabartinės oro slėgio matavimo sistemos taptų nebereikalingos lygiai taip pat, kaip atgyvena taptų padangų oro leidimo, sprogimo ir kitos panašaus pobūdžio problemos. Išskirtinumo „Vision“ suteikia galimybė tokią padangą keisti. „Michelin“ prognozuoja, kad klientai galės pritaikyti turimas padangas skirtingoms kelionėms, pavyzdžiui, galės gauti atspausdintą žieminę padangą prieš patenkant į teritoriją, kurioje yra sniego. „Michelin“ jau pristatė beores padangas kai kuriose rinkose. Tokios naujoviškos rato ir padangos konstrukcijos jau naudojamos komercinėms žoliapjovėms ir tam tikrų rūšių statybų transporto priemonėms. Vis tik tenka pripažinti, kad prireiks laiko, kol „Vision“ įsitvirtins rinkoje. Remiantis šios padangų gamintojos paskaičiavimais, prireiks 15-20 metų.