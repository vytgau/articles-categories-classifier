„Turint omeny skandalo mastą, į žinią apie 23 pamestus arba nepataisomai sugedusius telefonus negalima numoti ranka – juk kai kurie iš tų telefonų priklausė svarbiems asmenims, – ketvirtadienį, gruodžio 8 d., teismo posėdyje konstatavo FTC advokatai. – [Agentūra] negali kliautis „Volkswagen“ tikinimu, kad šis faktas nevertas dėmesio, ir reikia tęsti procesą.“ FTC yra nepriklausoma agentūra prie JAV vyriausybės, atsakinga už vartotojų apsaugos ir antimonopolinių taisyklių laikymąsi. Jos atstovai pateikė prašymą San Fransisko teisėjui, nagrinėjančiam daugelį vartotojų ir vyriausybės ieškinių dėl „Volkswagen“ veiklos. Prašyme nurodoma, kad būtina tęsti įmonės liudininkų apklausą. JAV veikiančios antrinės „Volkswagen“ bendrovės „Volkswagen Group of America“ atstovai tvirtina, kad paskirtasis korporacijos liudininkas duodamas parodymus jau atsakė į tūkstančius klausimų, tačiau FTC teigia, kad į klausimą, ar įmonė sąmoningai sunaikino įrodymus, pateikti atsakymai buvo nelogiški arba vertintini kaip išsisukinėjimas. FTC tvirtinimu, liudininkas Manuelis Sanchezas buvo nepasirengęs atsakyti arba dėl kokių nors kitų priežasčių nesugebantis suteikti reikiamos informacijos. Anot FTC, net 250 kartų M. Sanchezo atsakė „Nežinau“ arba panašiai. Būtent taip jis atsakė ir į tuos klausimus, į kuriuos turėjo sugebėti atsakyti. Tai pasakytina ir apie klausimus dėl 23 pamestų arba sugedusių telefonų. FTC užklausa buvo pateikta vykstant įmonės baudžiamosios veikos tyrimui JAV ir Vokietijoje. Tyrimas vykdomas bendrovei „Volkswagen“ pernai pripažinus, kad, siekiant apeiti aplinkosaugos įstatymus, automobiliuose buvo sistemingai įtaisoma speciali įranga. „Volkswagen“ ne kartą teigė, kad vyriausioji bendrovės vadovybė nieko nežinojo apie sprendimą montuoti išmetalų testų rezultatų klastojimo programinę įrangą. Teisės profesorius iš Mičigano universiteto Erikas Gordonas tvirtina, kad kokių nors įrodymų trūkumas gali rodyti egzistuojančias baudžiamojo arba civilinio pobūdžio problemas. „Vyriausybei gali netrukus susidaryti įspūdis, kad bendrovė „Volkswagen“ ir vyriausieji jos vadovai trukdo vykdyti teisingumą, – sakė E. Gordonas. – Viešus bendrovės pareiškimus apie bendradarbiavimą su pareigūnais iš priežiūros institucijų FTC gali palaikyti nesąžiningos prekybos praktika.“