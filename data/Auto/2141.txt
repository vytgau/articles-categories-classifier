Pastarojo teiginio įrodymų toli ieškoti netenka. Kaip rašoma svetainėje thetruthaboutcars.com, remiantis neseniai atliktais tyrimais, idėja įsikurti priemiestyje JAV gimusiesiems artėjant amžių sandūrai atrodo visiškai patraukli. Jie noriai persikelia į nuo miestų atokias vietoves, o kad galėtų patogiai ten nuvykti apsisprendžia įsigyti atitinkamą automobilį – miesto visureigį. Kad ir kaip būtų, net šios išvados neįrodo, kad kabinėtis prie jaunimo išties nėra priežasčių. „Kadangi vis daugiau žmonių ryžtasi apsigyventi atskirai nuo tėvų (nors tokių, kurie gyvena kartu, taip pat toli gražu nestinga), galima prognozuoti, kad poreikis apsirūpinti gyvenamuoju būstu ir toliau kils“, – teigė JAV nekilnojamojo turto bendrovės „Zillow“ vyriausioji ekonomistė Svenja Gudell. Vis dėlto ji nepraleido progos paminėti, kad planus įsikurti nuosavuose namuose, lygiai kaip ir su santuoka ar šeimos kūrimu bei vaikų auginimu susijusius ketinimus, jauni žmonės linkę nukelti tolimesnei ateičiai. Savaime suprantama, kad namo įsigijimas neatsiejamas nuo būtinybės nusipirkti padidinto pravažumo automobilį. Kaip matyti iš „Ford Motor Company“ skelbiamų duomenų, per pirmąją šių metų pusę didelių gabaritų miesto visureigių pardavimas išaugo net 11 proc. Vidutinio dydžio, šeimoms skirtų miesto visureigių per tą patį laikotarpį buvo parduota 9 proc. daugiau. Net nedidelių krosoverių pardavimas šoktelėjo 4 proc. Komentuodami šiuos duomenis, bendrovės „Ford“ atstovai užsiminė, kad tai nebūtinai yra apie bendrą situaciją bylojantys rodikliai. „Tai, kad žmonės šiais laikais linkę neskubėti, yra akivaizdu, tik nereikia pamiršti, kad jie taip pat vis dar nori turėti vaikų, – samprotavo už pardavimą JAV atsakingas „Ford“ analitikas Erichas Merkle‘as kalbėdamasis su agentūros „Bloomberg“ atstovu. – Kol žmonės turės vaikų, kol tie vaikai augs ir ilgainiui susiras draugų, tol poreikis turėti daugiau vietos (automobilyje) neišnyks.“ Turint omeny, kad tūkstantmečio kartos atstovams, kaip matyti, tikrai būdingas tradicinis elgesys, didelių gabaritų visureigiais turėtų susivilioti vis daugiau gausias šeimas planuojančių turėti pirkėjų. Prognozuojama, kad nuo dabar iki 2022 metų vidutinio dydžio miesto visureigių pardavimas turėtų išaugti net 16 proc., o didžiųjų galėtų šoktelėti net 25 proc. Šiuo metu didžiausią vidutinio dydžio ir didelių visureigių pirkėjų grupę sudaro 35–44 metų asmenys, tačiau kadangi X kartos atstovų yra gerokai mažiau nei gimusiųjų prieš amžių sandūrą, didesnė perkamoji galia tenka jaunesniems. Netikėti, kad visoms kartoms būdingas panašus elgesys, būtų visiška kvailystė, o kuo bus daugiau žmonių, planuojančių kurti šeimas, tuo labiau tikėtinas visureigių pardavimo augimas. „Per 10–15 ateinančių metų 35–44 metų tarpsnį pergyvenančių žmonių grupę JAV papildys net 25 mln. asmenų, taigi, didelių ir vidutinio dydžio miesto visureigių pardavimas, tikėtina, tik augs“, – teigia „Ford“ analitikas E. Merkle‘as.