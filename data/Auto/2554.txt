Kaip rašoma pranešime žiniasklaidai, iki ralio likus vos dviem savaitėms „Samsonas Rally Rokiškis“ organizatorius pasiekė „Hyundai Motorsport“ laiškas. Pasaulio ralio čempionato komanda, surengusi treniruotes Lietuvoje ir vėliau išvykusi į WRC etapą Lenkijoje, ten iškovojo dvi iš trijų prizininkų pakylos vietų. Ralyje triumfavo Thierry Neuville`is, o antrąją absoliučios įskaitos poziciją iškovojo Haydenas Paddonas. „Gavome padėkos raštą iš „Hyundai Motorsport“ komandos. Jie pasidžiaugė gerais rezultatais Lenkijos WRC etape ir dar sykį padėkojo mums už tinkamai surengtus testus Zarasuose. Komanda teigė, kad į Lenkiją iš Lietuvos išvažiavo su gera gaida, todėl santykius su mumis tikisi palaikyti ir ateityje“, – sakė „Samsonas Rally Rokiškis“ organizatorius Audrius Gimžauskas. Tačiau panašu, kad lietuvių pastangas gali nubraukti tai, jog Pasaulio ralio čempionato etapas Lenkijoje pakibo ant plauko. Dar 2015-aisiais metais lenkai buvo po Tarptautinės automobilių federacijos padidinamuoju stiklu. FIA komisarai tuomet susirūpino ralio saugumu, kurio ir šįkart, panašu, visiškai užtikrinti nepavyko. Dėl šios priežasties Lenkija gali būti pašalinta iš ateinančių metų ralio kalendoriaus. Po tokių rokiruočių WRC komandos gali atitolti ir nuo Lietuvos. „Lenkai jau buvo gavę geltoną kortelę, todėl reali tikimybė, jog Lenkijos etapas išvis išnyks. Ir viskas dėl saugumo problemų. Mes, kaip „Samsonas Rally Rokiškis“ organizatoriai, savo varžybų saugumui esame numatę aukštus prioritetus. Esame pasirašę sutartį su apsaugos kompanija „Grifs AG“, dar viena privačia saugos tarnyba, todėl mūsų renginyje dirbs apie 200 saugos darbuotojų. Telkiame didžiules pajėgas tam, kad žiūrovams ir dalyviams užtikrintume saugų ralį“, – kalbėjo A. Gimžauskas. „Samsonas Rally Rokiškis“ varžybos įvyks jau rugpjūčio 4-5 dienomis. Daugiau informacijos apie renginį galite rasti www.samsonasrally.com.