Be nuolat linksniuojamų keblumų, tokių kaip kaina, įkrovimo trukmė ir ribotas atstumas, kurį pavyksta nuvažiuoti su visiškai įkrautu akumuliatoriumi, neretai pamirštama paminėti ir dar vieną nepatogumą, su kuriuo neišvengiamai tenka susidurti nuosavų garažų neturintiems vairuotojams, būtent – nepakankamas įkrovimo punktų skaičius miestų teritorijose, rašo autoevolution.com. Didelių miestų centruose gyvenantys piliečiai puikiai žino, kad bet kurio tipo nekilnojamoji nuosavybė atsieina tikrai ne pigiai, be to, norint pasistatyti garažą, šalia namo turi būti dar ir pakankamai vietos. Bet kuriuo atveju tenka kalbėti apie prabangą, kurios paprastai sau neleidžiame. Taigi, miestiečiui, panorusiam įsigyti elektromobilį, tektų naudotis viešosiomis įkrovimo stotelėmis, kurios dažnai būna įrengtos palyginti toli nuo namų. Dėl šios priežasties elektromobilių savininkams tenka patirti daug daugiau rūpesčių, nei turėtų būti. Kartais pajuokaujama, kad sprendimą galbūt pavyktų rasti naudojant ilgintuvus, kurios būtų galima pro langus nuleisti ant šaligatvio. O štai Vokietijos įmonė „Ubitricity“ ir Londono Haunslou rajono taryba pasiūlė daug geresnę idėją. Minėtų įstaigų rastas sprendimas – vienas iš tų, kurį išgirdęs dažnas negali nesistebėti, kaip pats anksčiau nepagalvojo apie panašią išeitį. Įkrovimo įranga įmonių iniciatyva jau montuojama naujų gatvių apšvietimo žibintų stulpuose. Šie vietoj senųjų pastatyti žibintai yra pagrįsti šviesos diodų technologija, o pagrindinis jų pranašumas – efektyvus energijos naudojimas. Bet kuriam Haunslou rajono gyventojui, pageidaujančiam, kad tokio tipo įranga būtų įmontuota į greta namo esantį žibinto stulpą, tereikia užpildyti užklausos formą ir pateikti ją rajono tarybai. Vykdant tokią užklausą įrengiamas ne vienas, bet iš karto trys įkrovikliai. Taip daroma viliantis, kad įdiegus daugiau priemonių, nei pageidaujama, pavyks patenkinti vis didėjančius elektromobilių savininkų poreikius ir išvengti būtinybės rengti vien elektromobiliams skirtą įkroviklių stotelę. Kai įkrovikliai sumontuojami, užklausą pateikusiam gyventojui pristatomas specialus kabelis su prijungtu skaitikliu, o jau kitą mėnesį paštu pradeda plaukti „Ubitricity“ sąskaitos. Vienos kilovatvalandės kaina sąlyginai nedidelė – siekia maždaug 0,15 euro. Reikia pasakyti, kad žmonės, pasinaudoję neseniai pasiūlytomis paslaugomis, tarp kurių, žinoma, ir vienas kitas „Tesla“ savininkas, labai patenkinti nauja iniciatyva.