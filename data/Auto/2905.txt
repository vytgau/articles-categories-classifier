Būtent tokia šio visureigio ypatybė ir ambicingas gamintojų teiginys pasiūlė užduotį, kuriai atlikti kaip tik pasitaikė natūraliai tinkančios sąlygos: darbų ir reikalų rutina, verčianti tiek važinėti skirtingomis kryptimis po miestą, tiek keliauti užmiesčio keliais. Bet apie viską iš eilės. Šviesi ateitis – už kampo Suprantama, 1,9 litro degalų šimtui kilometrų skamba neįtikėtinai kalbant apie bet kurį automobilį. O kalbant apie daugiau nei 5 m ilgio, beveik 2 m pločio ir daugiau nei 2 tonų svorio visureigį, sutikime, skamba tik šiek tiek realiau nei žaliasis su 6.2 litro kadilaku, bet vis tiek iš mokslinės fantastikos srities (čia aš apie „Audi“, nepasimeskime). Paaiškinimai slypi smulkiau analizuojant naują „Audi“ koncerno kryptį – visuotinę gamos elektrifikaciją. Ir čia vokiečiai beda tiksliai į dešimtuką, į rinką išleisdami produktą, kurį kaip realiausią artimos ateities automobilizmo kryptį nurodo dauguma ekspertų. Būtent įkraunamiems hibridiniams automobiliams piešiama gerokai šviesesnė artimiausia ateitis, nes grynų elektromobilių bumui ateinantį dešimtmetį tiesiog trūksta daugybės svarbių komponentų, pradedant infrastruktūros dalykais ir baigiant įperkamumu. O jau čia pat, už kampo, laukiantys didžiausi iššūkiai – ekologija miestuose ir ekonomija plačiąja prasme, neaukojant galingumo. Taip gimsta vadinamieji „plug-in hybrid“ modeliai – įkraunami hibridai, siūlantys galimybę mieste važinėti naudojant baterijų energiją ir neteršiant, o užmiestyje pasitelkti abu siūlomus galios šaltinius. Lietuviška svajonė: galingas turbodyzelis ir elektra „Audi Q7 e-tron“ galios šaltinių tandemas pakankamai įspūdingas: 3 litrų turbodyzelinis 258 AG galios ir 600 Nm sukimo momentą išvystantis motoras bei 115 AG galios, 350 Nm maksimalaus sukimo momento disko formos elektros variklis, sumontuotas 8 laipsnių „tiptronic“ automatinėje pavarų dėžėje ir valdomas per atskirą sankabą. Kartu jie generuoja 373 AG ir iki 700 Nm, leisdami kiek virš dviejų tonų sveriančiam automobiliui nuo 0 iki 100 km/val. pagreitėti vos per 6,2 sekundės. Galia visiems ratams perduodama per „quattro“ sistemą su išmaniu centriniu diferencialu, kuris individualiai paskirsti traukos jėgą kiekvienam automobilio ratui. Anot gamintojų, vien elektra „Q7 e-tron“ gali išvystyti 135 km/val. greitį ir nuvažiuoti iki 56 kilometrų. „Audi“ taip pat tikina, kad pilnai įkrauta baterija ir sklidinai užpiltu degalų baku šis didelis SUV gali nuriedėti įspūdingus 1410 km – tikras kelionių partneris. Iš aukštos įtampos tinklo 17,3 kWh talpos baterija įkraunama per 2,5 valandos, o iš buitinio tinklo įkrovimas užtrunka apie 8 valandas. Automobiliui važiuojant akumuliatorius iš dalies įsikrauna ir pats dėl vykstančių energijos rekuperacijos procesų, be to „Q7 e-tron“ efektyvumą padidina ir integruotas šilumos siurblys, kuris perteklinę elektros komponentų išskiriamą šilumą nukreipia į automobilio saloną, kai keleiviai pasirenka aukštesnę temperatūrą. O kaip realiame pasaulyje? Taigi, skaičiai daug žadantys, tad teliko viskuo įsitikinti realiame pasaulyje. Po pirmojo pusdienio pasivažinėjimo, kai daugiau teko remtis dyzeliniu motoru, kitos dienos rytą pilnai įkrautas automobilis man žadėjo vien elektra nuvažiuoti 45 kilometrus, tad šis skaičius – netoli žadamo. Be to, jis ir visiškai realus, tuo įsitikinau laigydamas skersai išilgai po miestą (spaudos konferencija, pietūs, darbas ofise, paimti vaiką iš darželio, nuvežti vaiką į polikliniką ir, suprantama, viskas skirtinguose galuose) – šį kartą ir neteko įmituoti jokių specialių vairavimo sąlygų, jos pasisiūlė pačios. Akivaizdus šios hibridinės sistemos pliusas, kad ji stengiasi važiuoti elektriniu resursu visada. Dyzelinei jėgainei sužadinti iš esmės tinka tik trys sąlygos: stipriai numintas akceleratorius, išsikrovusi baterija arba važiavimo režimas „Dynamic“, pasirinktas „Audi drive select“ sistemoje. Aktyvavus pastarąjį automobilis panaudoja abu variklius greitesniam pajudėjimui iš vietos ir siunčia didesnį traukos pliūpsnį į ultragreitos „quattro“ sistemos kontroliuojamus visus ratus. Reikia pripažinti, kad sistema suderinta labai protingai: mieste prašome važinėti naudojantis elektros energija ir neteršti, o užmiestyje galite švilpti su vėjeliu pasinaudodami galingu turbodyzeliniu motoru ar abiem energijos resursais, kai reikia lenkti. Tai ir yra pagrindinė kryptis, kuria juda didieji „premium“ segmento gamintojai. Rezultatai Taigi, kokie rezultatai? Gana įspūdingi: vidutiniškai 4,9 litro dyzelino šimtui kilometrų per nuvažiuotus 239 kilometrus mišriomis sąlygomis, kur miestui teko apie du trečdalius kelio. Žinoma, tai nėra gamintojo žadami 1,9 litro, tačiau panašu, kad įmanoma pasiekti ir tokį rezultatą, jeigu kasdien važinėtumėte nedideliais atstumais (pavyzdžiui, mieste) ir nepiktnaudžiautumėte automobilio siūlomais galios resursais (čia būtų sudėtingoji užduotis). Privalu pridurti ir kitą skaičių – važinėjant elektros režimu sąnaudos siekė vidutiniškai 16,7 kWh šimtui kilometrų. Smarkiai nespausdavau, tačiau keletą kartų reikėjo paskubėti, tada įsibėgėjimai būdavo žvitrūs. Viskas priklauso nuo vairavimo stiliaus. Turiu pastebėti ir tai, kad mieste naudojantis tik vidaus degimo varikliu „Audi“ vartojo apie 10-11 litrų dyzelino, tad elektos motoro efektas akivaizdus. Pridėjus aukšto lygio komfortą ir modernią įrangą, kurią tradiciškai siūlo didysis „Audi“ SUV, gauname labai patrauklų automobilį. Ir labai universalų: taupų mieste, o kelionėse – galingą ir talpų. Jo vidaus erdvės visiškai užtenka penkiems žmonėms, o bagažinė – 890 litrų talpos. Tačiau patrauklumas turi nemenką kainą, mat „Q7 e-tron“ kainoraštis prasideda skaičiumi 82 tūkst. 700 eurų, kai „tradicinė“ versija su 3 litrų turbodyzeliniu varikliu kainuoja nuo 61 tūkst. 500 eurų. O mūsų bandytas modelis su 20 colių ratlankiais, pneumatine pakaba, matriciniais LED žibintais, „Bose“ 3D garso įranga, alkantara ir paprasta oda padengtomis sportiško profilio sėdynėmis, kita įvairia įranga bei garantiniu aptarnavimu iki 150 tūkst. kilometrų kainuoja 112 tūkst. 76 eurus. Telieka žinoti, ko nori, ir išsitraukti kalkuliatorių. Kas labiausiai patiko: Dabar didelis ir prabangus „Audi“ SUV modelis tapo dar universalesnis. Kas labiausiai nepatiko: Dabar didelis ir prabangus „Audi“ SUV modelis tapo dar brangesnis. 