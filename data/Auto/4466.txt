Pareigūnai primena, kad greičio viršijimas iki 10 km/val. yra teisės pažeidimas, užtraukiantis administracinę atsakomybę. Kalendorinių metų pabaiga – didesniu transporto priemonių srautu, aktyvesniu pėsčiųjų dalyvavimu eisme pasižymintis laikotarpis. Šiuo tamsiausiu metų periodu keliuose žūsta ir sužeidžiama daugiausia žmonių. Pagrindinės šio laikotarpio eismo įvykių priežastys metų metais išlieka panašios – dažniausiai vairuotojai šventiniu laikotarpiu skuba ir dėl to nepasirenka saugaus važiavimo greičio, nesuvaldo automobilių, nuvažiuoja nuo kelio. Pasitaiko, kad eismo įvykių kaltininkai būna neblaivūs – tiek vairuotojai, tiek pėstieji. Didžiulę įtaką eismo saugumui daro anksti prasidedantis ir ilgiau trunkantis tamsusis paros metas, dažnai – nepalankios oro sąlygos. Praėjusių metų gruodžio 24-31 dienomis šalies keliuose įvyko 55 eismo įvykiai, kuriuose žuvo 5 žmonės, 67 žmonės buvo sužeisti. Prieššventiniu laikotarpiu, šv. Kalėdų ir Naujųjų metų sutikimo švenčių metu keliuose busite saugūs, jeigu laikysitės šių Lietuvos kelių policijos tarnybos patarimų: Važiuokite saugiu greičiu Žiemos laikotarpiu esant slidžiai, apsnigtai arba šlapiai kelio dangai svarbu pasirinkti saugų važiavimo greitį. Dažnai vairuotojai neįvertina savo įgūdžių ir patirties, o prieššventiniai rūpesčiai verčia skubėti, vairuoti neatsakingai, rizikingai manevruojant. Nepasirinktas saugus važiavimo greitis, neatsargus manevravimas įtakoja tragiškų eismo įvykių pasekmes – nesuvaldytos transporto priemonės nuvažiuoja nuo kelio arba į priešpriešinio eismo juostą. Per 2015 m. šventinį laikotarpį, dėl nesuvaldytų transporto priemonių nuvažiavimo nuo kelio arba dėl priešpriešinių susidūrimų eismo įvykiuose buvo sužeisti 22 žmonės. Praėjusių metų gruodžio 28 d., ryte, Panevėžio rajone, kelyje „Via Baltika“ neatsargaus lenkimo metu susidūrus dviem automobiliams, žuvo 49 m. vairuotoja, dar 3 žmonės buvo sužeisti. Būkite blaivūs, dalyvaudami eisme Alkoholinių gėrimų vartojimas, sulėtina reakciją ir trikdo koordinaciją, dėl to padidėja tragiško eismo įvykio tikimybė. Net ir nežymus apsvaigimas įtakoja vairuotojo gebėjimus valdyti automobilį, pėsčiojo – tinkamai įvertinti saugų atstumą ir situaciją kelyje. Neblaivūs eismo dalyviai 2015 m. gruodžio 24 d. – 31 d. pateko į 18 eismo įvykių, šiuose įvykiuose žuvo 2 žmonės. Ankstyvą 2016 m. sausio 1 d. rytą Vilniaus rajone buvo pervažiuotas kelyje gulėjęs 19-metis vaikinas, beveik tuo pačiu metu Telšių rajone žuvo galingo „BMW 523“ nesuvaldęs 21 m. jaunuolis. Pėstiesiems – ypatingo atsargumo priemonės Viena iš dažnų eismo įvykių priežasčių – tamsiuoju paros metu dėl neatsakingo pačių pėsčiųjų elgesio įvykstantys eismo įvykiai. Nesegantys atšvaitų, nedėvintys rūbų su šviesą atspindinčiais elementais, pėstieji keliuose tampa beveik nematomais. Lietuvos kelių policijos tarnybos duomenimis, tamsiuoju paros metu įvyksta trečdaliu daugiau užvažiavimų ant pėsčiųjų. Situaciją dar labiau apsunkina alkoholis – ketvirtadalis tamsiuoju paros metu dėl savo kaltės žuvusių pėsčiųjų, buvo neblaivūs. 2015 metais gruodžio 24-31 d. šalies keliuose dėl pėsčiųjų kaltės įvyko 9 eismo įvykiai, 2 pėstieji žuvo. Praėjusių metų, gruodžio 25 d., partrenkta automobiliu, Biržų rajone žuvo jauna, 26 m. moteris, taip pat šv. Kalėdų rytą Klaipėdos rajone, žuvo važiuojamąja kelio dalimi ėjęs 65 m. vyras. Lietuvos kelių policijos tarnyba informuoja, kad šventiniu laikotarpiu eismo kontrolei ir saugaus eismo priežiūrai policijos pareigūnai skirs ypatingą dėmesį. Keliuose yra ir bus vykdomos specialios kontrolės priemones, mažinama tolerancija greičio viršijimui, tikrinamas vairuotojų blaivumas, nemažas dėmesys skiriamas pėsčiųjų saugumui. Lietuvos kelių policijos tarnyba linki visiems eismo dalyviams lėtų, saugių ir ramių švenčių.