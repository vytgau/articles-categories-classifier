Pasak BMW prekės ženklo Lietuvoje vadovo Martyno Daujoto, su šia naujiena lietuviai galės susipažinti vieni pirmųjų pasaulyje. Vos keturioms dienoms, nuo sausio 17-osios, „BMW X2“ trumpam užsuks į Vilnių, į „Krasta Auto“ saloną Ozo g. 10. Pranešime teigiama, kad į Vilnių šis automobilis taip anksti atkeliaus neatsitiktinai. BMW gamintojai įvertino lietuvių lojalumą šios markės visureigiams. Tai iliustruoja faktas, kad beveik kas antras šalyje pernai parduotas naujas šio prekės ženklo automobilis buvo būtent X serijos. Sėkmę M. Daujotas prognozuoja ir šiam X gamos modeliui. „Naujausios BMW vairuotojo asistavimo sistemos, efektyvūs varikliai, akį traukiančios eksterjero detalės, pirmą kartą istorijoje siūlomas išskirtinis automobilio detalių paketas „BMW M Sport X“ daro šį modelį itin konkurencingu SUV segmente“, – teigia M. Daujotas. „BMW X“ gamą papildžiusio X2 modelio kaina (su PVM) prasidės nuo 40 tūkst. 168 EUR. Automobilius jau galima užsisakyti, o pirmuosius klientus Lietuvoje jie pasieks kovo mėnesį. Reklamoje – lietuviškas veidas Įdomu tai, kad vienam lietuviui susipažinti su naujuoju „BMW X2“ pavyko gerokai anksčiau, nei automobilis buvo pristatytas Detroite. Lietuvis Remigijus Golubevas tapo pagrindiniu X2 reklamos herojumi. Pats Remigijus tikina, kad tai – išskirtinė jo sėkmės istorija.  „BMW X2 reklamos filmavimas vyko Rygoje ir truko keturias dienas. Dirbome labai intensyviai – filmavimo darbai prasidėdavo ketvirtą valandą ryto ir baigdavosi vėlai vakare. Šiame projekte dirbo daugiau nei šimto žmonių komanda iš skirtingų šalių – Prancūzijos, Vokietijos, Latvijos, Estijos ir Lietuvos. Man tai buvo neįkainojama patirtis, nes reklamos kūrimo procese dalyvavo geriausi režisieriai, operatoriai, kostiumų ir dekoracijų specialistai, specialiųjų efektų kūrėjai. Nors kūrybos procese dalyvavo daugybė skirtingų žmonių, tačiau visi žinojo savo pareigas, o darbai buvo suplanuoti minučių tikslumu“, – reklamos filmavimo užkulisius atskleidžia R. Golubevas. Apie automobilį „BMW X2“ buvo galima užsakyti su dviem dyzeliniais ir vienu benzininiu BMW „TwinTurbo“ varikliais, o 2018-aisiais jų gama gerokai išplėsta. Ją papildo benzininiai trijų cilindrų „X2 sDrive18i“, keturių cilindrų „X2 xDrive20i“ bei dyzeliniai „X2 sDrive18d“ ir „X2 xDrive18d“. Benzininiai varikliai pasieks nuo 103 kW (140 AG) iki 141 kW (192 AG), o dyzeliniai – 110 kW (150 AG). Abu dyzelinu varomi „BMW X2“ standartiškai komplektuojami su „xDrive“ visų keturių varančių ratų sistema bei aštuonių laipsnių „Steptronic“ automatine pavarų dėže. Benzininis variklis sujungtas su septynių laipsnių „Steptronic“ dviejų sankabų transmisija. Siūlomi standartiniai modeliai, „BMW X2 M Sport“ bei „BMW X2 M Sport X“ modifikacijos. Pastarieji komplektuojami su dizaino elementais iš „BMW M“ bei „BMW X“ automobilių šeimų. „M Sport“ bei „M Sport X“ modeliai standartiškai komplektuojami su „M Sport“ pakaba. Automobilis su ja yra žemesnis, o amortizatorių bei spyruoklių veikimas užtikrina didesnį sportiško vairavimo malonumą. „M Sport“ pakaba yra papildomai pasirenkama standartinių „BMW X2“ pirkėjams. Papildomos įrangos sąraše esanti „Dynamic Damper Control“ sistema mažina automobilio prošvaisą 10 mm bei leidžia individualizuoti pakabos nustatymus pagal kiekvieno vairuotojo pageidavimus. „BMW X2“ komplektuojamas su 17 colių skersmens lengvojo lydinio ratlankiais, pasirinktinai – iki 19 colių. „M Sport“ ar „M Sport X“ paketus turintys modeliai komplektuojami su 19 colių skersmens ratlankiais, papildomai galima užsakyti ir 20 colių. „M Sport“ ir „M Sport X“ interjeras yra padengtas „Micro Hexagon“ ir „Alcantara Anthracite“ medžiagų kombinacija, kurioms kontrastą suteikia centrinėje konsolėje bei valdymo skydelyje esančios siūlės.Įvairios automobilio funkcijos valdomos dideliame centrinėje konsolėje įmontuotame ekrane. Papildomos įrangos sąraše yra ir spalvotas „BMW Head-Up Display“. „BMW X2“ klientams gali pasiūlyti naujausias vairuotojo asistavimo sistemas. Papildomai pasirenkamame „Driving Assistant Plus“ pakete yra tokios sistemos kaip autonominis stabdymas su pėsčiųjų atpažinimu, aktyvi kruizo kontrolė, automatinis artimųjų-tolimųjų šviesų perjungimas ir kitos. „BMW X2“ su šiomis sistemomis gali kontroliuoti automobilio greitį važiuojant nuo 30 iki 140 km/val. greičiu, o „Traffic Jam Assistant“, taip pat įeinanti į paketą, perima visą automobilio valdymą eismo spūstyse ir leidžia jam įsibėgėti iki 60 km/val. išlaikant saugų atstumą iki priešais važiuojančios transporto priemonės, stebėti aplinką bei išlikti toje pačioje eismo juostoje.