Prie pirmojo etapo starto linijos Pisko miesto apylinkėse stojo 92 ekipažai automobilių kategorijoje, o jo finišas pažėrė siurprizų – praėjusio Dakaro lyderiai „Peugeot“ komanda smarkiai atsiliko nuo lyderių. Greičiausiai pirmąjį etapą įveikė „Gazoo Racing“ komandos lyderis katarietis Nasseras Al-Atiyah, trasoje užtrukęs 21 min. 55 sek., antras liko jo komandos draugas Bernardas Ten Brinke, o trejetuką greičiausiųjų užbaigė Nicolas Fuchsas. Lietuvis Antanas Juknevičius startavęs 22-as šiuo metu klasifikuojamas 44-oje pozicijoje, o to priežastis – „CRAFT Bearings“ komanda klimpo smėlyje, teko išsitraukti ir kastuvus. „Galvojom, kad šitam Dakare reiks panaudoti kastuvus, bet kad pirmame etape – va čia tai siurprizas. Vienoje iš trasos vietų nusprendėme važiuoti kiek dešiniau ir prisidarėm bėdų, teko grįžti atgal ir lipant ant keteros klimpom smėlyje, teko padirbėti ir išsikasti, tai praradom keletą minučių. Rytoj reiks padirbėti siekiant atsikovoti pozicijas, bet dar virš 8000 km priešakyje – spėsim“, – įspūdžius su šypsena po finišo pasakojo Antanas Juknevičius. Antrasis Dakaro ralio varžybų etapas vyks ratu aplink Pisko miestą – 267 km ilgio greičio ruožas drieksis Ramiojo Vandenyno pakrante. Tai pirmasis ir vienintelis šio metų varžybų etapas, kuriame automobilių kategorijos sportininkai startuos pirmieji ir negalės vadovautis motociklininkų ar keturračiais lenktyniaujančių pėdsakais. 