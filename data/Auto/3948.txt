„Audi“ pardavimų ir rinkodaros vadovas Dietmaras Voggenreiteris Detroito automobilių parodoje neseniai pareiškė, kad šiuo metu naujam „e-tron“ koncepcijos projektui mestos ypatingos pajėgos. Jis patvirtino, kad šis „e-tron“ SUV dydžiu užims vietą tarp Q5 ir Q7, tačiau visgi bus artimesnis Q5 ir turės daug bendro su 2015 metais Frankfurte pristatytu „e-tron“ koncepciniu modeliu. „Tiesą sakant, koncepcinis projektas tikrai gana artimas naujam serijinės gamybos automobiliui“, – teigia D. Voggenreiteris. D. Voggenreiteris patvirtino, kad „e-tron“ bus kuriamas elektrifikuotos platformos, kurią „Porsche“ naudos būsimam „Mission E“, pagrindu. „Audi“ pardavimų ir rinkodaros vadovo teigimu, kompanija nusprendė savąjį „e-tron“ pristatyti 2018 metais, nes būtent tuo metu elektrinių automobilių baterijų technologija bus pakankamai ištobulinta, kad pasiektų net 500 kilometrų ridos viena įkrova ribą. Šis skaičius, anot „Audi“ atstovo, yra lūžio riba, nes pirkėjų mažesnis skaičius netenkina. 2018 metais bus geriau išvystyta ir tokių automobilių įkrovimo stotelių sistema – tai dar viena iš priežasčių, kodėl pristatymui pasirinkti būtent šie metai. „400-500 kilometrų rida turi būti pasiekiamas tikslas, būtinas ir itin greito įkrovimo stotelių tinklas. Abejų šių džiugių pokyčių sulauksime jau 2018 metais. Pastebimas progresas baterijų gamyboje, o ir įkrovimo galimybių tiek Europoje, tiek Azijoje, tiek Jungtinėse Valstijose daugėja kiekvieną dieną“, – sako D. Voggenreiteris. D. Voggenreiteris teigia, kad tiek „Audi“, tiek jo konkurentai, pavyzdžiui, „Ford“, BMW ir „Daimler“ suvienijo jėgas, norėdami būti tikri, kad jau artimiausiu metu pavyks pasiekti norimo progreso. „Investuoti į įkrovimo stotelių infrastruktūra ne mūsų darbas. Mes tiesiog darome spaudimą, organizuojame kampaniją ir intensyviai bendradarbiaujame su partneriais“, – teigia D. Voggenreiteris. Kalbėdamas apie šiuo metu ribotas elektrinių automobilių baterijų įkrovimo galimybes, „Audi“ atstovas situaciją pavadino „vištos ir kiaušinio dilema“: nebuvo poreikio ieškoti trečiųjų šalių, kurios pasirūpintų įkrovimo stotelėmis, nes nebuvo automobilių, kuriems jų reikėtų, ir atvirkščiai. „Nėra automobilių, nėra infrastruktūros, tačiau per artimiausius dvejus metus daug kas pasikeis – laukia daug naujų investicijų“, – tvirtina „Audi“ atstovas.