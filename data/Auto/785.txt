„Bėgikų terminologija kalbant, ką tik finišavus ultramaratoną laukia sprinto distancija. „General Financing team Pitlane“ nusprendė šiemet į sportinę programą įtraukti ir Lietuvos automobilių ralio čempionatą. „Winter Rally“ yra pirmasis šio čempionato etapas. Norint neprarasti brangių LARČ įskaitos taškų, turime čia startuoti“, – sakė komandos pilotas B.Vanagas. Dakare įveikęs daugiau nei keturis su puse tūkstančio kilometrų greičio ruožų, lenktynininkas turės įveikti beveik šimto kilometrų distanciją ledu padengtuose Utenos bei Molėtų apylinkių trasose. „Reikės adaptuotis ne tik prie temperatūros ir ledo dangos, bet ir visai kitos greičio specifikos. Tam turime labai nedaug laiko“, – sakė B.Vanagas. Pirmajame Lietuvos automobilių ralio čempionate Benediktui Vanagui talkins šturmanas Mindaugas Čepulis. Ekipažas „Winter Rally“ žiemos ralio lenktynėse startuos 3 starto numeriu. Bilietus, kurie ralio metu bus keičiami į ralio pasus, internetu galima įsigyti per oficialią festivalio svetainę https://www.winterrally.lt/ iki sausio 26 d. Svetainėje taip pat publikuojama visa informacija dalyviams, žiūrovams ir žurnalistams.