Sudėtingos ir nenuspėjamos trasos Septintus metus skaičiuojantis finalinis Lietuvos automobilių ralio čempionato etapas – paskutinis ir svarbiausias, po kurio ir bus apdovanotas naujasis 2017 metų ralio čempionas, rašoma pranešime žiniasklaidai. Kaip įprasta, finalas vyks Druskininkų ir Lazdijų apylinkėse. Organizatorių teigimu, būtent šioje vietovėje daugybė įdomių, nenuspėjamų ir gana sudėtingų kelių, kurie jau tapo šio finalinio etapo vizitine kortele. „Praėjusiais metais miškovežiai sugadino dalį trasų, todėl šiemet skyrėme daug laiko ir dėmesio, kad kartu su Druskininkų įmonių pagalba jas atitaisytume. Bus ir naujų, ir jau tradicija tapusių greičio ruožų. Vienas tokių – naktinis greičio ruožas, kuris iš dalyvių kasmet pareikalauja itin kruopštaus pasiruošimo. Čempionato finalas bus tikrai sudėtingas, tačiau būtent dėl to ir įdomus tiek dalyviams, tiek žiūrovams“, – mintimis dalinosi vienas iš renginio organizatorių Jonas Balčiūnas. Paskutinis rugsėjo savaitgalis – aktyvus Šiais metais pirmoji finalo diena bus skirta sportininkų prisistatymui ir diskusijoms, o antroji – lenktynėms. Pasak renginio organizatoriaus, toks sprendimas priimtas tiek lenktynininkų, tiek renginio žiūrovų pageidavimu. „Lietuvos automobilių ralio čempionato finalas – šventė. Tai renginys, kuris ugdo vieningumo, patriotiškumo jausmą. Tai – galimybė susitikti bendrų pomėgių turintiems žmonėms ir praleisti gražų bei įsimintiną savaitgalį. Juolab, kad paskutinėmis rugsėjo dienomis Druskininkuose vyks ir Turizmo šventė, tad veiksmo tikrai netruks kiekvienam. Greta įnirtingų ir adrenalino pilnų kovų greičio ruožuose, svečių laukia daugybė įdomių veiklų, koncertų, parodų, spektaklių ir kitų kultūrinių renginių. Neabejoju, kad tai bus puikus savaitgalis“, – teigė J. Balčiūnas. Įsimintinos pramogos ralio dalyviams ir svečiams Rugsėjo 29 dienos vakare Druskininkų Pramogų aikštėje vyks Lietuvos automobilių ralio čempionato finalo spaudos konferencija, po jos – oficialus renginio atidarymas, kurio metu prisistatys visi ralio ekipažai, o žiūrovai turės galimybę gauti savo mylimiausių sportininkų autografus ir su jais pabendrauti. Taip pat vyks ir fotografijų konkurso nugalėtojų apdovanojimai. Tai besikartojanti – tačiau įsimintina ir graži tradicija, uždeganti fotografijos mėgėjus ir virtuozus kasmet paspausti fotoaparato mygtuką ir užfiksuoti įdomiausius ralio finalo vaizdus. Rugsėjo 30 dieną vyks svarbiausia 2017 metų ralio čempionato kova, kurios metu organizatoriai žada ne tik įspūdingus reginius trasose, tačiau ir pramogas laukiant rezultatų. Žiūrovai, įsigiję ralio pasus, galės sudalyvauti žaidime ir laimėti vertingų prizų. Taip pat organizatoriai ragina fiksuoti gražiausias Lietuvos ralio čempionato finalinės kovos akimirkas ir dalintis nuotraukomis, kurių autoriai bus apdovanoti kitąmet.