Tačiau „Regitros“ vadovybė nepatenkintus egzamino baigtimi tiesiog ragina peržiūrėti įrašus ar netgi rašyti apeliaciją. Nusiteikusiųjų taip pakovoti esą pasitaiko bent po vieną ar du per mėnesį. 27 metus lengvojo automobilio vairavimo patirtį turinčiam Aliui (tikrasis vardas ir pavardė redakcijai žinoma) dėl darbo reikėjo BE kategorijos vairuotojo pažymėjimo. Vairuoti B kategorijos automobilio ir priekabos, kurios didžiausioji leidžiamoji masė ne didesnė kaip 3,5 t, junginį klaipėdietis mokėsi vairavimo mokykloje ir be priekaištų išlaikęs teorijos bei praktikos egzaminą ryžosi jėgas išbandyti „Regitroje“. Deja, vyras suklupo dar egzamino pradžioje, kai reikėjo atlikti pratimą aikštelėje – atbuline eiga su priekaba iš vienos juostos įvažiuoti į kitą ir priartėti prie pakrovimo platformą ar rampą imituojančių vartų. Pasak vyriškio, jis, pasirodo, įvažiavo ne į tą juostą, o egzaminavęs „Regitros“ darbuotojas iškart paskelbė, jog egzaminas neišlaikytas. Tačiau klaipėdietis piktinosi, jog egzaminuotojas jam prieš tai net nepaaiškino, kur tiksliai reikia įvažiuoti. Pašnekovas tikina, kad nebuvo net suteikta „teisėta galimybė pasitaisyti“ ar netgi išlipti iš automobilio ir įvertinti situaciją. Vyriškis nusprendė dar sykį egzaminą laikyti kitame mieste, nes sakė esąs įsitikinęs, kad klaipėdiečiai instruktoriai kabinėjasi prie nereikšmingų smulkmenų ir tiesiog bandoma pasipelnyti. „Pavyzdžiui, reikalaujama kas penkias sekundes žvilgčioti į veidrodėlį. Tačiau pabandęs tokią praktiką pritaikyti kasdienybėje, man po pirmo karto, važiuojant automobiliu, apsisuko galva“, – juokėsi vyriškis. Vėliau jis pranešė, kad nuvyko į Tauragę ir sėkmingai iškart išlaikė tą patį egzaminą. „Dirbame Anglijoje, maistą perkame Lenkijoje, o dabar vairavimo egzaminus tikriausiai reikės pradėti laikyti Latvijoje“, – ironizavo jis. Vienos Klaipėdos vairavimo mokyklos instruktorius Algirdas Viržintas komentavo, jog, atliekant minėtąjį pratimą, dažniausiai pasitaikanti klaida yra vairuotojų nesugebėjimas atbuline eiga priartėti prie gairelių, imituojančių rampą. Jei iki jos lieka metras ir daugiau, tai jau kritinė klaida. Anot instruktoriaus, šis pratimas nėra labai sudėtingas ir „Regitroje“ laikantieji egzaminą nedažnai ties juo suklumpa. VĮ „Regitra“ Klaipėdos filialo direktorius Vainius Butinas nenorėjo komentuoti konkretaus atvejo. Jis tik pasiūlė tiems, kurie nėra patenkinti egzamino baigtimi, kreiptis į vyriausiąjį specialistą ir peržiūrėti filmuotą egzamino medžiagą. Jei žmogus vis dar įsitikinęs, kad egzaminą turėjo išlaikyti, jam siūloma rašyti apeliaciją, kuri siunčiama į Vilnių, ir ten komisija sprendžia darsyk. Anot V. Butino, nepatenkintų egzamino baigtimi ir nusprendusių už save pakovoti pasitaiko bent po vieną ar du kartus per mėnesį. „Nors ir nedažnai, bet kartais sprendimas pakeičiamas egzaminą laikiusio žmogaus naudai. Tokiu atveju jam leidžiama dar kartą nemokamai laikyti egzaminą“, – akcentavo pašnekovas.