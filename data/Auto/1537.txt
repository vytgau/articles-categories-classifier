Japonijos keliai yra labai geros būklės. Tačiau juose yra tiek daug automobilių, kad labai kažkur nuskubėti nėra įmanoma. Visgi, iki šiol taikytas 100 km/val. greičio ribojimas vis tiek atrodo nepakenčiamai mažas. Japonai tiki, kad autoįvykiai, be kitų priežasčių, įvyksta ir dėl skirtingu greičiu riedančių transporto priemonių. Kitaip tariant, greitkelis, kuriame visi važiuoja 130 km/val. greičiu yra saugesnis nei tas, kuriame vieni rieda 70 km/val., o kiti – 100 km/val. Dabar japonai pastebi, kad mažai kas laikosi to 100 km/val. greičio ribojimo, jei tik turi galimybių jo nesilaikyti. Todėl nuo trečiadienio vienoje seno greitkelio atkarpoje maksimalus leistinas greitis didinamas iki 110 km/val. Bus stebima, kiek mirčių pavyks išvengti. Manoma, kad daugelis vairuotojų ir taip važinėja panašiu greičiu – galbūt didesnis leistinas greitis kiek paskubins tuos, kurie važiavo lėčiau. Tokijo Universiteto mokslininkai tikina, kad leistinas greitis ateityje turėtų būti padidintas iki 120 km/val. – 85 proc. vairuotojų jau važiuoja tokiu greičiu. Tyrimai rodo, kad padidinus leistiną greitį iki faktinio ir informavus vairuotojus apie greitį matuojančius pareigūnus bei stacionarias kameras, sumažės autoįvykių skaičius. Dar daugiau – žmonės galės patogiau keliauti, sumažės grūsčių greitkeliuose prie miestų. Japonijoje, kaip ir visose augančiose ekonomikose, praeiti keli dešimtmečiai buvo palydėti krauju keliuose. Fenomenas, kaip ir pas mus, buvo pavadintas „karu keliuose“ dėl didelio aukų skaičiaus. Buvo pradėti taikyti ribojimai, susiję su greičiu. Jie, žinoma, gana griežti, į juos įtraukti ir automobilių gamintojai. Tačiau ne visuose greitkeliuose pamatysite stacionarius greitį matuojančius prietaisus ar pareigūnus. Dėl to daugelis vairuotojų važiuoja sau priimtinu saugiu greičiu – 120 km/val. Dėl susidarančių grūsčių ir greičių skirtumo įvyksta avarijos, žūsta daugybė žmonių. Tačiau dabar bandomas sprendimas nebūtinai gali būti perkeliamas į kitas šalis. Amerikiečių tyrimai rodo, kad JAV didesnis maksimalus greitis reikštų didesnį avarijų skaičių ir tie autoįvykiai būtų tik šiurpesni. Kiekvienos šalies vairavimo kultūra skiriasi ir sprendimai negali būti perkeliami iš vienos vietos į kitą. Juk ir Japonijos bandymai dar neturi rezultato – teks palaukti, kol bus suskaičiuota maksimalaus leistino greičio padidinimo iki 110 km/val. reikšmė ir pažiūrėti, ar jis bus didinamas toliau, ar sugrįš prie 100 km/val.