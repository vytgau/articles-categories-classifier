Transporto priemonės įsigijimas nuo pirminio apžiūrėjimo iki nuosavybės teisės dokumento pasirašymo gali trukti kelis mėnesius: renkamasi komplektacija, jis užsakomas, sumokamas pradinis įnašas ir tik tada jis pradedamas gaminti. Tačiau kartais jų pirkimas trunka trumpiau ir netgi kainuoja pigiau. Svarbus modelių gyvavimo laikotarpis Vidutinis naujo automobilio gyvavimo laikas yra 5–7 metai. Per šį laikotarpį sukuriamas naujas modelis, o praėjus 3–4 metams po pasirodymo automobilis kosmetiškai atnaujinamas, įdiegiant naujesnių technologijų, variklių ar patobulinant išvaizdą. „Ši tendencija turi išimčių: pavyzdžiui, visiškai naujas „Honda Civic“ modelis pasirodo maždaug kas ketverius metus, šiuo metu gaminamas „Toyota Yaris“ 2017-aisiais gavo jau antrąjį vidurio amžiaus atnaujinimą, o G klasės „Mercedes-Benz“ tas pats modelis gaminamas keliasdešimt metų. Tačiau vidutiniškai vieno automobilio modelio amžius yra 5–7 metai ir šį laikotarpį verta įsiminti“, – pataria automobilių išpardavimų tinklalapio Motorsniper.lt vadovas Nerijus Alška. Juk būtent prieš pasirodant naujam modeliui rengiami senųjų išpardavimai – gamintojui reikia atlaisvinti sandėlius. Tuomet galima įsigyti naują automobilį itin geromis sąlygomis. Privalumai – greitis ir kaina Šiais metais buvo rengiami didžiuliai „Ford Fiesta“, „Nissan Qashqai“, „Renault Kadjar“, „Toyota Yaris“ ir daugelio kitų modelių išpardavimai – vasarą šie automobiliai sulaukė atnaujinimų, tad senieji buvo parduodami su 15–20 procentų siekiančiomis nuolaidomis. Artimiausiu metu galima laukti išskirtinių „Nissan Juke“ ar „Volkswagen Polo“ akcijų, nes debiutuos nauji modeliai. Išpardavimų privalumas yra ne tik kaina – automobilis gaunamas kur kas greičiau. Kartais jis būna pardavėjo salone, tad vos išsirinkus galima sėsti į jį ir važiuoti, o kartais – gamintojo sandėlyje, tuomet tenka savaitę palaukti. Tačiau ir tai – niekis, palyginti su keliais mėnesiais, kuriuos tenka laukti iki automobilis bus pagamintas. „Vienintelis dalykas, mažinantis išpardavimų patrauklumą – mažesnės individualizavimo galimybės. Pirkdami jau pagamintą automobilį, ne visada galite pasirinkti konkrečią jo komplektaciją, apdailą ar spalvą. Kita vertus, išpardavimų sąrašuose dažniausiai atsiduria pačių populiariausių komplektacijų bei spalvų automobiliai: didesnė tikimybė, kad negalėsite pasirinkti kokio išskirtinio ir daug kainuojančio privalumo, pavyzdžiui, panoraminio stoglangio, o ne elementarių šildomų sėdynių ar automatinės pavarų dėžės“, – aiškina N. Alška. Gamintojai daro nuolaidas beveik be išimčių Išpardavimus skelbia visi gamintojai, išskyrus itin prabangius „Maserati“ ar „Porsche“. N. Alška prisimena, kad per mažiau nei metus trunkančią Motorsniper.lt istoriją 15 procentų ar didesnę nuolaidą savo automobiliams pateikė beveik visų gamintojų atstovai. Ne išimtis ir „premium' markės – „Jaguar“ ar „Mercedes-Benz“ nuolat rengia didesnius sandėlių „valymus“, o „Audi“ ar „Volvo“ nemažai išparduoda salone kelis mėnesius pastovėjusių automobilių. „Premium“ gamintojų automobilių kainos aukštesnės, tad ir nuolaidos – gerokai didesnės. Ne tik pinigine, bet ir procentine išraiška: pavyzdžiui, „Volvo“ reguliariai pateikia pasiūlymų su didesnėmis nei 25 procentų nuolaidomis. Pavertus į pinigus tai yra daugiau nei 10 tūkstančių eurų, už tiek išeina dar vienas nedidelis miesto automobilis“, – lygina Motorsniper.lt projekto vadovas. Kai kurie gamintojai, pavyzdžiui BMW, taiko kitokio tipo akcijas: įvairius paketus už itin nedidelę kainą ar išvis be priemokos, nuolaidas serviso paslaugoms ar detalėms, tačiau jos orientuotos į automobilius jau turinčius, o ne jų ieškančius žmones. Pasak N. Alškos, sprendimas pirkti naują automobilį ateina ne per dieną, tad ir pačios transporto priemonės paieška trunka ne valandą. Jis pataria apsisprendus dėl biudžeto ir norimo tipo pasidomėti, kada naujo modelio premjera: kurį laiką palaukus, galima sutaupyti ne vieną tūkstantį eurų. „Jeigu jums patinka „Honda Civic“ automobilis ir dabar norite tokį įsigyti, siūlau peržiūrėti alternatyvas: pavyzdžiui, greitu metu debiutuos nauji „Ford Focus“, tad dabar šį net ir aukščiausios „Titanium“ komplektacijos automobilį galima rasti už 16 tūkstančių eurų. Jeigu galite naujųjų „KIA Cee'd“ lukterti pusmetį ar kiek ilgiau, šiuo metu gaminamus kokybiškus „Cee'd“ greičiausiai taip pat bus galima įsigyti ypač geromis kainomis“, – automobilių įsigijimo vingrybes aiškina N. Alška.