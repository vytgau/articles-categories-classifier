Kaip rašoma pranešime žiniasklaidai, priežasčių, kodėl reikia segėti saugos diržą, yra ne viena. Bene svarbiausia – galimybė išsaugoti gyvybę. O tiems, kuriems tai per menka paskata, lapkričio mėnesį akciją „Užsisek saugos diržą autobuse“ paskelbusi tarptautinė keleivių pervežimo kompanija siūlo įvertinti dar 5 priežastis. 1. Būk pilietiškas Kiekvienas pilietis turi teises ir pareigas. Bene svarbiausia piliečio pareiga – laikytis įstatymų. Kelių eismo taisyklėse juodu and balto parašyta, kad saugos diržą privaloma segėti visose transporto priemonėse, kuriose jis įrengtas. Kitą kartą, sėsdamas į automobilį ar į autobusą, atkreipk dėmesį, ar yra saugos diržas. Jeigu yra – užsisek. Važiuosi ramiai, žinodamas, kad nepažeidi taisyklių. 2. Sutaupyk Svarbu nepamiršti, kad už įstatymų ir taisyklių nesilaikymą gresia atsakomybė. Šiuo atveju – finansinė. Ir visai nesvarbu, kas nesėgėjo saugos diržo – vairuotojas ar keleivis. Išimtys netaikomos ir už važiavimą neužsisegus saugos diržo gresia vienoda atsakomybė – nuo 28 iki 57 Eur. O jeigu pažeidimas padaromas pakartotinai – nuo 57 iki 86 Eur. Turbūt ilgai nereikėtų svarstyti, kaip vertingiau galima išleisti šią pinigų sumą. 3. Saugok galvą ir orumą Net ir nedideliu greičiu važiuojantį automobilį ar autobusą staigiai sustabdžius, saugos diržo nesegintys keleiviai gali „pasipuošti“ gumbu ar mėlyne ant kaktos. Saugos diržas staigaus stabdymo metu sulaiko nuo smūgio į vairą ar priešais esančią sėdynę. Kol kiti skųsis nuo smūgio skaudančia galva, tu ramiai tęsi kelionę. 4. Būk pavyzdžiu kitiems Blogas elgesys užkrečiamas. Geras – taip pat. Daugelis keleivių – tiek automobilių, tiek autobusų – net nepagalvoja, kad ir jie privalo užsisegti saugos diržą. Užsisegdamas diržą, parodysi kitiems, kad jis įrengtas ne šiaip sau – juo reikia naudotis. Taip padidinsi ne tik savo, bet ir greta sėdinčių keleivių saugumą kelyje. 5. Kažkam esi labai reikalingas Ir vis tiek svarbiausia priežastis segėti saugos diržą – galimybė gyvam ir sveikam grįžti pas artimuosius. Nereikia turėti daug fantazijos, kad įsivaizduotum, kas vyksta saugos diržo neužsisegusiam keleiviui, kai transporto priemonė patenka į avariją. Tavo artimieji tikrai nenorėtų pamatyti rezultato. Nuo skausmo juos gali apsaugoti paprastu, vos kelias sekundes trunkančiu veiksmu – saugos diržo užsisegimu.