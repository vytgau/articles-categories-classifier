Nugalėjo čempiono titulą ginantis rusas Vladimiras Vasiljevas („Mini“). Jis 486,7 km greičio ruožą įveikė per 3 val. 53 min. 48 sek. Antrąją vietą užėmė prancūzas Mathieu Serradoris („LCR 30“, 2 min. 9 sek.), trečiąją – kitas prancūzas Guillaume Gomezas („Optimus MD“, +30.27). G. Petrus su „Rallyraid UK“ automobiliu nugalėtojui pralaimėjo 1 val. 57 min. 17 sek. Bendroje įskaitoje pirmauja V. Vasiljevas. Antroje pozicijoje esantis M. Serradoris jam pralaimi 16 min. 23 sek. G. Petrus (+10:26.06) išsaugojo 16-ąją vietą. Motociklų lenktynėse nugalėjo lyderis italas Paolo Ceci (KTM) – 5 val. 20 min. 22 sek. Antrąją vietą užėmė rusas Dmitrijus Agoškovas (KTM, +1.05), trečiąją – portugalas Luisas Miguelis Oliveira („Yamaha“, +1.57). Bendroje įskaitoje pirmaujantis P. Ceci antroje vietoje esantį L. M. Oliveirą lenkia 58 min. 45 sek. Trečiadienį lenktynininkų lauks 439 km greičio ruožas. „Africa Eco Race“ lenktynėse, kurias sudaro 12 etapų, startavo 35 motociklininkai ir 56 automobiliai bei sunkvežimiai. Dalyviai iki sausio 14 dienos nuvažiuos per 6000 km Maroke, Mauritanijoje ir Senegale.