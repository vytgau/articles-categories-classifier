Kaip rašoma pranešime žiniasklaidai, nors iki oficialios sezono pradžios laiko dar daug, oficialios „British Drift Championship“ (BDC) komandos nemiega ir ieško naujų talentų, galinčių papildyti jų gretas. Pernai čempionato valdymą perėmė Airijos „drifto“ renginių organizatoriai, tad tiek varžybų lygis, tiek konkurencija gerokai išaugo. Viešas kvietimas išbandyti savo jėgas sudomino ir užjūryje gyvenančius tautiečius, bei ten trumpai viešnagei išvykusį „Ride it Out“ komandos pilotą Aurimą Vaškelį. „Į Jungtinę Karalystę atvažiavau padirbėti ir sukaupti lėšų prieš artėjantį, tikrai rimtą Lietuvos čempionato sezoną. Vietos lietuviai užsiminė apie vykstančias atrankas dėl galimybės laimėti paramą dalyvavimui BDC. Nepaslaptis, jog tiek Anglijoje, tiek Airijoje šonaslydžio lygis yra kiek žemesnis nei Baltijos šalyse, tad pamaniau, jog tai gera proga pasireikšti. Pasiskolinau automobilį, tačiau netrukus supratome, jog jis kenčia nuo mechaninių problemų. Daug laiko mąstymui nebuvo, tad paskambinau į Lietuvą ir paprašiau komandos narių pakrauti mano bolidą ir atsiųsti jį čia“, – pasakoja Aurimas. Ketvirtadienio vakarą iškeliavęs bolidas savo savininko nepasiekė. Šeštadienio naktį A. Vaškelis sulaukė skambučio iš vežėjų, informavusių, jog jo mašina uždaryta muitinėje, dėl užfiksuoto per didelio sąstato svorio.  „Ką daryti? Sėdam į mikroautobusą, kabinamės priekabą ir pasileidžiam į šimto mylių kelionę iki muitinės, o varžybos jau ryte. Sėkmingai atgavę automobilį, imamės pasiruošimo darbų – Vitalijus Albrechtas priėmė mus į savo garažą, kur turėjome greitai patikrinti ir svarbiausia išsivalyti po sezono garažo kampe ilsėtis paliktą bolidą. Draugiškai sukomės ir jau devintą ryto, visiškai nemiegoję stojome į startą“, – pasakoja A. Vaškelis. Atrankoje dalyvavo penketas lietuvių: kartu su Aurimu į startą stojo Justinas Norkus ir kiti Londono lietuvių „drifto“ atstovai. Organizatoriai pateikė jiems įvairių užduočių: nuo elementaraus sukimosi aplink kūgelį iki porinių važiavimų ant itin šlapios dangos. „Lietuvos „drifto“ lygis palyginus su vietiniu yra gerokai aukštesnis, tad nebuvo labai sunku. Organizatoriai mus statė į poras po du atsitiktine tvarka – po važiavimo paskelbdavo nugalėtoją ir tokiu atkrintamuoju principu, leidome visą dieną. Tarpuose tarp važiavimu sulaukėme didelio kiekio britų komplimentų dėl savo technikos paruošimo lygio bei važiavimo stiliaus. Dienos pabaigoje organizatoriai šnekėjosi kone tik su lietuviais – dabar laukiame tolimesnės informacijos, bet panašu, jog simpatijas susirinkome ir tikiuosi, jog bent kartelį pavyks susirungti su stipriausiais Anglijos pilotais“, – tęsia pasakojimą „drifteris“.  Puikiu pasirodymu atrankoje Aurimas žada neapsiriboti: „kad jau turiu savo automobilį čia, bandysiu imtis vietinių varžybų. Taip bandysiu palaikyti sportinę formą ir tuo pačiu galbūt patiesiu pamatus karjerai užsienyje“. Lietuvos šonaslydžio sezonas A. Vaškelį ir kitus Lietuvos meistrus užklups gegužės pradžioje su pirmomis varžybomis Latvijoje.