„Nuoširdžiai atsiprašome, jeigu susidarė įspūdis, kad mūsų darbininkai kelio darbus atlieka atsainiai ir neatsakingai. Tikrają situaciją lemia kelio remonto darbų specifika ir etapai“, – teigia Giedrė Samulionytė-Lekavičienė, „Kauno tiltų“ komunikacijos specialistė. Teigiama, kad šiuo metu atliekamas tik pirmasis darbų etapas, tad vertinti remonto kokybę dar gerokai per anksti. „Šiuo metu atliekami dar tik parengiamieji kelio remonto darbai – klojamas vadinamasis išlyginamasis sluoksnis, kuris skirtas ne tam, kad padengtų visą kelią, o tik kad sulygintų duobėtą ir išvažinėtą kelio dangą, kuri turi tapti lygiu pagrindu asfalto sluoksniui, klojamam baigiamajame etape. Tuomet gatvėje iš tiesų negalės būti nė vieno automobilio. Nors ir dabar palikti automobiliai iš dalies trukdo dirbti pilnu pajėgumu, stengiamės nevilkinti proceso ir pradėti perengiamuosius darbus tiek, kiek leidžia galimybės, kol sprendžiamas trukdančių automobilių klausimas, tam, kad darbai būtų pabaigti kuo greičiau ir vairuotojams kiltų kuo mažiau nepatogumų. Be abejo, galutinis rezultatas bus kokybiškai paklota kelio danga. Kol darbas nebus užbaigtas kokybiškai, užsakovas – Vilniaus savivaldybės administracija – jo nepriims“, – teigia „Kauno tiltų“ atstovė.  Teigiama, kad darbus vykdantys darbininkai neturi teisės liesti gatvėje paliktų automobilių. „Kaip darbus vykdanti įmonė, mes neturime įgaliojimų ir teisinio pagrindo patraukti mums trukdančius automobilius, tačiau dėjome visas pastangas – kreipėmės į policiją ir savivaldybę, kurių pareiga yra užtikrinti viešąją tvarką laikantis visų procedūrų, kurios tokiais atvejais taikomos. Tikimės kad ir patys remontuojamos gatvės gyventojai imsis iniciatyvos ir padės surasti automobilių savininkus, kad visiems būtų kuo mažiau nepatogumų. Norime atkreipti dėmesį, kad problema su kelio remonto darbams trukdančiais automobiliais iš tiesų egzistuoja ir tokių problemų pasitaiko ne tik remontuojant, bet ir, pavyzdžiui, valant kelius žiemą“, – DELFI teigė G. Samulionytė-Lekavičienė. Kelininkai viliasi, kad sprendžiant kliudančių automobilių problemą iniciatyvą parodys savivaldybės. „Kai remontuojami šalies keliai ar magistralinės miestų gatvės, tokių problemų nekyla, tačiau remontas reikalingas ir gatvėms gyvenamuosiuose miestų rajonuose, kur gyventojai savo automobilius parkuoja kelkraščiuose. Tuomet rūpesčių dėl trukdančių automobilių iškyla nuolat ir šias problemas tenka spręsti taip, kad nenukentėtų automobilių savininkai, bet ir tai netaptų kliūtimi laiku ir kokybiškai sutvarkyti gatvę. Galbūt tam reikėtų atitinkamų sprendimų ir iniciatyvų iš savivaldybių“, – viliasi kelininkai. Savivaldybė nepanikuoja Vilniaus savivaldybės atstovai padėties taip pat nedramatizuoja. „Dzūkų gatvės asfaltavimo darbai pradėti tik šią savaitę, kol kas ten klojamas tik išlyginamasis sluoksnis, o netrukus karšto regenaravimo būdu bus klojamas asfaltas. Su šio automobilio savininku mes jau susisiekėme ir darbų metu jis automobilį patrauks“, – teigia Arūnas Visockas, Susisiekimo komunikacijų skyriaus vedėjas, kalbėdamas apie pirminiams darbams triukdžiusį automobilį. Penktadienio rytą DELFI fotografas šio automobilio gatvėje jau nerado. Savivaldybė dėl darbams trukdomų automobilių atsakomybę permeta policijai. „Kelių ir daugiabučių kiemų tvarkymo metu esame numatę aiškią gyventojų informavimo tvarką – 3-5 dienos iki prasidedant darbams gatvėje ar kieme, gyventojai informuojami apie darbų pradžią ir būtinybę užtikrinti automobilių patraukimą iš gatvės ar kiemo. Gyventojai informuojami per bendrijas, namo administratorius, pakabinant skelbimus stenduose ar laiptinėse, užkišant lapelius už automobilių valytuvų. Jeigu automobilio gyventojas vis dėlto nepatraukė, mes susisiekiame su policija, kurie randa automobilio savininką, iškviečia ir įpareigoja automobilį patraukti iš tvarkomos gatvės“, – teigia A. Visockas.