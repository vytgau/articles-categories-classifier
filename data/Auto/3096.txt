Į varžybas be treniruočių Įprastas pasiruošimo ištvermės lenktynėms scenarijus: vienas po kito sukami ratai lenktynių trasoje, šiemet „Dynami:t Energy“ ekipai pasirodė nepatrauklus. Komanda nusprendė ruoštis svarbiausiam metų startui vidurvasarį Palangoje vyksiančiose „Eneos 1006 km“ lenktynėse kovinėmis sąlygomis, dalyvaudami lenktynėse. Jau du savaitgaliai iš eilės pažymėti pergalėmis: komandos nariai skynė pergales tiek „Honda klubo“ organizuojamame „Trackday“ renginyje, tiek „Autoplius Fast Lap“ lenktynėse. „Sezoną pradėjome be jokių treniruočių, ištraukėme iš garažo automobilį ir važiavome į varžybas. Jokių prizų tikrai nesitikėjome“, – sakė lenktynininkas Mantas Matukaitis. Tačiau viskas susiklostė geriau nei tikėtasi. Jau pirmose varžybose Mantas iškovojo antrą vietą „Shootout race“ lenktynėse, trečią vietą „Time Attack“ lenktynėse laikui savo klasėje. Na o Benediktas Sinkevičius tądien važiuodamas „BMW E46“ automobiliu pademonstravo absoliučiai geriausią laiką ir be pergalės klasėje gavo papildomą „Iron Balls“ apdovanojimą.  „Nors šiais metais tai buvo pirmas kartas prie lenktyninio automobilio vairo, kiekviename rate jaučiausi vis geriau nei pernai. Pernai buvau dar tik naujokas, šiemet važiuodamas vis geriau jaučiu mašiną, atrandu įvairių niuansų, kaip galima efektyviau stabdyti, greičiau išlėkti iš posūkio. Jau matau, kad Palangoje šiemet būsime dar greitesni“, – aiškino Benediktas. Darbas su savimi Mantą rezultatai „Fast Lap“ varžybose, kur jis iškovojo 1 vietą „Wolf Race“ lenktynėse R3000 klasėje, dar labiau nustebino. „Sezonas dar tik prasidėjo, mes dar neįsivažiavome, nespėjome pagauti savo tempo, tikrai neplanavau lipti ant apdovanojimų pakylos. Juolab, varžovai tikrai patobulėję, prigaminę galingos technikos. Galvojau prasivažiuosiu, prisiminsiu lenktynių skonį, tačiau viskas pavyko visai neblogai. Lenktynės – tikrai aršios ir smagios, teko trasoje rimtai pakovoti dėl pozicijų. Pavyko pakilti gana aukštai. O dėl Vaidoto Mitkaus nesėkmės po abiejų važiavimų iš antros pozicijos pakilau į pirmąją. Gaila garbingai besikovusio varžovo, tačiau toks sportas“, – pasakojo Mantas. Didžiausias pasiekimas kovinėje treniruotėje karšto būdo lenktynininkui – visiškai sveikas automobilis po finišo. „Wolf Race“ lenktynės man buvo galimybė dirbti su savimi. Esu karšto būdo, komandos draugai man neleidžia startuoti varžybose Palangoje. Tačiau bręstu ir pastebiu, kad vis geriau pavyksta nepasiduoti momentinėms emocijoms. Pradedu galvoti apie lenkimus, daugiau galvoti ir nekišti automobilio nosies tik pasitaikius progai. Ilgainiui vienos kitos sekundės praradimai duoda geresnį rezultatą nei nepamatuota rizika“, – aiškino M. Matukaitis. Automobilis – be kaprizų Didžiausią džiaugsmą komandai teikė nuo praėjusio sezono garaže prastovėjęs „BMW E46“ automobilis su S50B30 varikliu iš „BMW E36 M3“. Jis pakankamai greitas, kad komanda galėtų kovoti dėl pergalių ir visiškai nekaprizingas. „Trackday“ varžybose „Dynami:t Energy“ bolidas ratus suko be perstojo visose grupėse, visų važiavimų metu. Vairuotojo sėdyne keitėsi visa komanda: Manto ir Aistės Antanaitytės Matukaičių šeima, B. Sinkevičius ir Tadas Aganauskas. Vienintelis per du savaitgalius BMW ištikęs gedimas – sutrūkęs ratlankis. Komandos automobilių parko prižiūrėtojas ir lenktynių komandos inžinierius Giedrius Firantas taip pat džiaugėsi tokiu kūriniu, kuris neprašo dėmesio. Vieninteliai planuojami patobulinimai arėjančioms „1006 km“ lenktynėms – didesnis, 120 litrų degalų bakas, nauji stabdžiai ir pagrindinių mazgų profilaktika. Pasiruošimas tiesioginei transliacijai Nors mechanikai apsiribojo automobilio paglostymu, varžybų metu jo viduje kiekvienos pertraukos metu krapštėsi neįprastai švariai automobilių sporte atrodantis vyriškis. Tai Tomas Nemura, virtualia komunikacija užsiimančios UAB „Turinio rinkodara“ agentūros direktorius. „Dynami:t Energy“ komanda šiemet nusprendė gyvai transliuoti „Eneos 1006 km“ lenktynes tiesiai iš automobilio vidaus. Tam reikalingas nemažas pasiruošimas, tad pirmieji variantai pradėti bandyti jau dabar. Bazinis pagrindas paprastas – automobilio viduje prie saugos lankų sumontuojamas išmanus telefonas, kameros vaizdas tiesiogiai transliuojamas feisbuke. Papildomai pirmųjų testų metu buvo sumontuota ir aplinkinio vaizdo, 360 laipsnių kampu vaizdą filmuojanti kamera. Tačiau kad ji veiktų lenktynių metu, reikia išspręsti nemažai problemų. „Yra kelios problemos, kurias turime išspręsti iki lenktynių. Pirmoji – kameros tvirtinimas. Ją reikėtų sumontuoti taip, kad vaizdas nedrebėtų. Taip pat lenktynėms reikės papildomo energijos šaltinio, mat standartinio telefono akumuliatoriaus visos dienos transliacijai nepakaks. Įrenginiui reikės ir aušinimo, mat lenktynių metu automobilio salonas įkaista iki nepadoriai aukštos temperatūros. Galiausiai – interneto ryšys. Reikia užtikrinti nenutrūkstamą didelio duomenų kiekio perdavimą. Tai buvo didžiausia problema testuojant aparatūrą Kačerginės Nemuno žiede“, – pasakojo T. Nemura. Pirmąsias važiavimų transliacijas jau spėjo pamatyti „Dynami:t Energy“ komandos fanai jų feisbuko puslapyje. Atstovai pažada, kad jų reikėtų laukti ir ateityje.