Tad šį kartą – apie vieną iš šių. Kompanija „Peugeot“ šį mėnesį oficialiai pristatė modernizuotą hečbeką ir universalą 308, o praėjusią savaitę sukvietė žurnalistus į Bavarijos regiono apylinkes pamatyti naujoves savo akimis, o kai kurias iš jų – patikrinti puikios kokybės vokiškuose keliuose. Automobilio išvaizda pasikeitė minimaliai, o didieji atnaujinimai slypi po jo kėbulu: siūlomas naujas dyzelinis variklis, nauja aštuonių laipsnių automatinė pavarų dėžė, kurią pagamino žinoma šių agregatų tiekėja Japonijos kompanija „Aisin“. Be to, ketverius metus kelius jau raižančiam modeliui buvo pats laikas prisivyti konkurentus šiais laikais ne ką mažiau svarbioje srityje – elektroninių saugos ir komforto sistemų. Sprendė erzinusią bėdą Nuo dabartinės versijos išoriškai modernizuotą modelį galima atskirti pagal kitokio dizaino radiatoriaus groteles, ant jų perkeltą markės simbolį liūtą, kiek išraiškingesnio dizaino priekinį buferį su pakitusių formų oro įsiurbimo angomis bei priešrūkiniais žibintais, taip pat LED žibintų dienos šviesas, kurios dabar bus montuojamos jau bazinėje versijoje. Galiniai dienos šviesų LED žibintai stilizuojami pagal visą markės gamos liniją ir primena liūto nagų įdrėskimą. Kokios naujovės salone? O čia aukštesniuose įrangos lygiuose sumontuotas atnaujintas multimedijos sistemos centrinis net 9,7 colio įstrižainės ekranas, kurio reakcijos į lietimus tapo akivaizdžiai greitesnės – panašu, kad „Peugeot“ reagavo į skundus dėl šios, gerokai erzinusios, bėdos. Be to, multimedijos junglumo galimybės pasivijo šiuolaikinius reikalavimus: dabar keleiviai ir vairuotojai gali prijungti savo mobiliuosius įrenginius naudodamiesi „MirrorLink“, „Android Auto“ ir „Apple CarPlay“ funkcionalumais. Bendradarbiaudami su kompanija „TomTom“ prancūzai atnaujino ir navigaciją, papildydami ją 3D funkcija ir aktyvuodami realaus laiko atnaujinimus, tad informaciją apie spūstis gaunanti sistema gebės kelionės metu parinkti aktualesnius maršrutus. Prietaisų išdėstymas liko nepakitęs, tik versijose su automatinėmis pavarų dėžėmis dabar montuojama nefiksuotos padėties perjungimo svirtis – atrodo labai gerai, lyg iš „premium“ klasės modelių. Gaila tik, kad „Peugeot“ nesiryžo modernizuotame modelyje pasiūlyti virtualaus prietaisų skydelio, kuris labai gerai atrodo 3008 ir 5008 krosoveriuose. Elektroninėse smegenyse – visi modernūs saugumo neuronai Komfortas komfortu, tačiau, mano akimis, gerokai svarbiau, kad norėdami neatsilikti nuo nūdienos „Peugeot“ inžinieriai praplėtė siūlomų aktyvaus saugumo sistemų sąrašą. Dabar modernizuoto 308 modelio pirkėjai jau bazinėje įrangoje turės arba už papildomą mokestį galės rinktis (priklausomai nuo įrangos lygio) adaptyvią greičio palaikymo, automatinę avarinio stabdymo su pėsčiųjų atpažinimu sistemas (beje, automobilis galės paspausti stabdį stipriau, jeigu jūs būsite per drąsiai įvertinęs situaciją), aklųjų zonų stebėjimo, eismo juostos laikymosi, vairuotojo nuovargio atpažinimo ir kelių eismo ženklų atpažinimo pagalbininkus. Kitaip sakant, bus galima rinktis visus saugumo asistentus, kurie siūlomi brangesniuose naujuosiuose SUV modeliuose 3008 ir 5008. Įdomu tai, kad „Peugeot 308“ įdiegta adaptyvioji greičio palaikymo sistema gali visiškai sustabdyti automobilį su automatine pavarų dėže susiformavus spūsčiai, o su mechanine pavarų dėže – sumažinti greitį iki 30 km/val. ir leisti keisti pavaras neišjungiant sistemos. Automobilyje taip pat bus montuojamos automatiškai persijungiančios priekinių šviesų lempos, savaiminio parkavimosi asistentas bei 180 laipsnių galinio vaizdo kamera. Suprantama, šios parinktys nebus siūlomos bazinėse versijose ir kainuos papildomai. Pagrindinis debiutas Pagrindinis debiutas – naujos kartos 1.5 litro „BlueHDi“ turbodyzelinis 130 AG galios (pasiekiama prie 3750 aps./min.) variklis, sukuriantis 300 Nm sukimo momentą prie 1750 aps./min. Kol Europoje dyzelistų galvose baimę sėja kas savaitę pasirodančios naujienos apie jau netrukus prapliupsiančius trėmimus iš didmiesčių ir grūmojimus žaliuoju vėzdu, „Peugeot“ markę valdantis PSA koncernas elgiasi it tūlas lietuvis pakeliui į Palangą: draudimai bus kada nors, o gyventi juk reikia dabar. Tad spaudos konferencijos metu gamintojo atstovai nė žodžiu neužsiminė apie būsimas dyzelių negandas ir atskleidė, kad palaipsniui visuose modeliuose pasirodysianti jėgainė tiesiog efektyvesnė palyginus su dabar dažniausiai sutinkamu 1.6 litro varikliu: yra 10 AG galingesnė, naudoja 4-6 proc. mažiau degalų ir šiek tiek mažiau teršia aplinką. Na gerai, galvoja tie gudrūs prancūzai ir apie ateitį. Vienas iš svarbiausių jų dėliojamų akcentų kalbant apie naująjį motorą teko būsimiesiems taršos reguliavimams – anot „Peugeot“, pristatyta jėgainė jau atitinka dar tik 2020 m. įsigaliosiantį standartą, kuris remsis laboratorinių testų ir realių bandymų salygų santykiu. Šio motoro išbandymui tyčia rinkomės įvairesnį kelią – ir su greitesniais ruožais, ir su kopimais į vietomis kilometro aukštį virš jūros lygio viršijančius kalnus, kad galėtume susidaryti visapusiškesnį vaizdą. Ir variklis nenuvylė – jo galios parametrai leidžia elgtis visiškai universaliai ir jaustis adekvačiai kelyje tiek važiuojant greičiau, lenkiant, tiek švelniau. Šūvis į ateitį Apskritai, vikriam, lengvai valdomam „Peugeot 308“ visiškai pakanka silpniausio benzininio trijų cilindrų 1.2 litro darbinio tūrio 110 AG motoro, kurį tyčia irgi pabandėm kalnų „pūkuotose“ sąlygose (tik viena sąlyga – jeigu automobilis nebus maksimaliai užpildytas keleiviais ir bagažu), tad dėl dyzelinių versijų abejonių nekilo tuo labiau.  Dar vienas gerą įspūdį palikęs dalykas buvo ir pristatymo metu taip stipriai neakcentuota nauja šešių pavarų mechaninė greičių dėžė. Ji tapo tikslesnė ir greitesnė, ką iš dalies lemia ir sutrumpėjusi svirties eiga bei dingęs tas būdingai prancūziškas jos laisvumas. Kalnuose šiuos parametrus įvertinti buvo lengviausia, ypač paeiliui mėginant naują ir senesnę transmisijas. O naujoji automatinė 8 pavarų dėžė iš pradžių bus siūloma su galingiausiu iš komplektuojamų dyzelinių motorų – 180 AG galios 2 litrų darbinio tūrio varikliu, kuris varikliui sukantis 2000 kartų per minutę pasiekia solidžius 400 Nm. Kaip konferencijoje teigė „Peugeot“ atstovai, naujoji transmisija padės sutaupyti apie 7 proc. degalų. Greitkelyje aštuntąją pakopą ji pasiekdavo jau važiuojant maždaug 110 km/val. Greičiu, tad mėgstantiems ilgas ir greitas keliones, „Aisin“ pavarų dėžė gali tapti suprantamu pasirinkimu. Kitą vertus, prezentacijos metu susidarė įspūdis, kad vis dėlto šis gaminys yra dar vienas šūvis į ateitį ir labiau pasitarnaus SUV automobiliuose arba atsinaujinus 508 modeliui. Apie tai užsiminė ir patys kompanijos atstovai, teigę, kad naująjį „automatą“ vėliau „įsisavins“ ir kiti „Peugeot“ automobiliai. Nes 1,3 tonos sveriantis „Peugeot 308“ su dvilitriu 180 AG 400 Nm turbodyzeliu atrodo galios prasme perteklinis automobilis. Ach, apie taupymą... Mano pasirinkimas būtų 1.2 benzininis 130 AG su nauja 6 pavarų mechanine greičių dėže arba 1.6 dyzelinis 120 AG su automatine 6 laipsnių pavarų dėže. Pardavimų salonuose modernizuotas „Peugeot 308“ pasirodys rugsėjį, o jo kainos turėtų būti paskelbtos liepos pradžioje. Kas labiausiai patiko: „Peugeot 308“ gamintojai per ketverius metus pasisėmė šios kartos modelio patirties ir panaikino iš esmės visus jo trūkumus. Kas labiausiai nepatiko: Bandymų metų tvyrojusio +35 laipsnių karščio parsivežti į Lietuvą nepavyko.