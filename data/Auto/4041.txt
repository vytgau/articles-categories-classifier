„Dėmesys aplinkosaugai transporto srityje yra didelis žingsnis į priekį – tai postūmis siekiant darnios ekonominės plėtros, leidžiantis priartėti prie žalesnės Lietuvos vizijos. Moderni susisiekimo sistema turi didelį potencialą tiek ekonominei gerovei kurti, tiek kuo švelnesniam poveikiui aplinkai užtikrinti. Tinkamai išnaudoti šias galimybes siekia visa Europos Sąjunga“, – sako susisiekimo ministras Rokas Masiulis. Siekis didinti energijos vartojimo efektyvumą – skatinti alternatyviųjų degalų naudojimą transporte jau 2013 m. buvo įtvirtintas Nacionalinėje susisiekimo plėtros 2014–2020 m. programoje. Tobulinant šią programą, joje išsamiau nagrinėjamos alternatyviųjų degalų naudojimo galimybės ir nustatomi infrastruktūros kūrimo reikalavimai, susiję su elektromobilių įkrovimo prieigų bei suskystintųjų ir suslėgtųjų gamtinių dujų degalų papildymo punktų plėtra. Tolesnė alternatyviųjų degalų naudojimo transporto sektoriuje raida siejama su biodegalų įmaišymo normų iškastiniame kure didinimu, pažangiųjų biodegalų panaudojimu, elektros naudojimo kelių ir geležinkelių transporte plėtra, SGD ir biometano naudojimu viešojo susisiekimo autobusuose ir lengvuosiuose automobiliuose, suskystintųjų gamtinių dujų naudojimu Klaipėdos uoste priimamuose jūrų laivuose, elektros tiekimu nuo kranto uoste prisišvartavusiems laivams. Pavyzdžiui, numatoma, kad iki 2022 m. Lietuvoje šalia europinių magistralių (TEN-T tinklo kelių) bus įrengta ne mažiau kaip 28 didelės galios viešosios elektromobilių įkrovimo prieigos, iki 2025 m. – 10 viešai prieinamų suslėgtųjų gamtinių dujų (SGD) degalų papildymo punktų. Miestų ir priemiesčių aglomeracijose, kuriose gyvena daugiau kaip 25 tūkst. gyventojų, bus įrengta 100 viešųjų elektromobilių įkrovimo prieigų ir iki 2020 m. – 9 SGD degalų papildymo punktai. Klaipėdos valstybiniame jūrų uoste iki 2025 m. planuojama įrengti suskystintųjų gamtinių dujų degalų papildymo punktą. Naudoti alternatyviuosius degalus transporto sektoriuje skatinama įgyvendinant 2014 m. Europos Parlamento ir Tarybos direktyvą dėl alternatyviųjų degalų infrastruktūros diegimo. Nuo 2019 m. Lietuva Europos Komisijai nuolat teiks nacionalinės alternatyviųjų degalų transporto sektoriuje rinkos plėtros ir atitinkamos infrastruktūros diegimo politikos sistemos įgyvendinimo ataskaitas.