„Drifto“ sportas auga labai sparčiai ir kartais mes patys nespėjame su juo. Šiemet skaičiuojame jau ne vieną šimtą žmonių, kurie ne tik prijaučia šiai sporto šakai, bet ir bent kartą sudalyvavo varžybose – tai džiugina ir tuo pačiu įpareigoja mus kitų metų sezoną paruošti taip, jog šis augimas išliktų“, – pasakoja Lietuvos automobilių sporto federacijos „drifto“ komiteto pirmininkas Linas Ramoška. Ant „Combo“ scenos šeštadienį žengė visų Lietuvoje vykusių varžybų nugalėtojai: „D1Sport“ organizuotų „Drift Wars“, „Liqui Moly Drift Cup“, bei „Vimota Driftingo pirmenybių“ ir oficialių „Autoplius Lietuvos „drifto“ čempionato“, bei „Side To Side“ komandos organizuotų „Lietuvos „drifto“ Semi-Pro pirmenybių“ prizininkai. Stipriausiu Lietuvos šonaslydininku jau antrą kartą oficialiai pripažintas Andrius Čibirka, antras „PRO lygos“ čempionate Gediminas Levickas, trečią vietą užėmė Ignas Daunoravičius.  Vakaro metu taip pat buvo pagerbti šonaslydžio sportui nusipelnę ar kitaip pasižymėję žmonės: metų komanda paskelbta stabiliai ir pavyzdingai visą sezoną važiavusi „Smagresta Drift Team“, metų naujoku pripažintas „Ride It Out“ komandos pilotas Arūnas Černevičius. Taip pat apdovanotas ir „Metų rūpestėliu“ pavadintas Darius Jurčiukonis, už reikšmingą įnašą į Lietuvos „drifto“ pasaulį: „Darius ir jo komanda „Side To Side“ demonstruoja sportinę atsakomybę – jie ne tik patys dalyvauja varžybose, tačiau atsižvelgia ir į sporto skaudulius, bei imasi jų tvarkymo. Mes tikimės, jog jie išlaikys šią puikią savybę ir toliau padės mums kelti Lietuvos šonaslydį iš numirusiųjų“,– juokėsi L. Ramoška. Atskiro paminėjimo ir savotiški pripažinimo sulaukė ir „Metų Fake“ (apsimetėlio) apdovanojimą gavęs Norbertas Daunoravičius. Šiuo titulu šonaslydžio bendruomenė priminė žinomiausiu Lietuvos „drifteriu“ tituluojamam Norbertui, jog metas būtų sudalyvauti varžybose ir pateisinti savo sportininko reputaciją: „Niekas nepasiginčys, jog Norbė yra žinomiausias Lietuvos „drifteris“, nepaisant fakto, jog jis dalyvavęs vos 2-3 varžybose ir tai įvyko prieš keletą metų. Tikimės, jog šis apdovanojimas bus paskata pagaliau žengti į „PRO“ lygos gretas ir įrodyti, jog viešieji ryšiai yra nevienintelis dalykas, ką Norbertas sugeba – kad pašnekėt jis moka, mes žinome visi“, – komentavo „drifto“ komiteto pirmininkas. Šventinio vakaro metu taip pat buvo pristatytas kitų metų Lietuvos šonaslydžio strategijos planas, preliminarios datos, bei reglamento pakitimai. Visi šie sprendimai oficialiai bus paskelbti dar šių metų gruodžio mėnesį.