Kaip rašoma pranešime žiniasklaidai, naujausias „BMW M5“ perrašo šio modelio istoriją, nes pirmą kartą per daugiau nei 30 metų jis bus varomas visais keturiais ratais. „Didžiausia ir svarbiausia naujojo M5 modelio naujiena neabejotinai tampa „M xDrive“ visų varančiųjų ratų sistema. Visų varančiųjų ratų pavara leidžia dar geriau išnaudoti automobilio galią ir mėgautis preciziškai tiksliu valdymu, nesvarbu, ar važiuojate lenktynių trasoje, ar užmiesčio kelyje. Dėl visų varančiųjų ratų pavaros šis modelis bus saugesnis, praktiškesnis ir universalesnis nei bet kada anksčiau“, – naujieną pristato BMW prekės ženklo Lietuvoje vadovas Martynas Daujotas. Naujojo „BMW M5“ vairuotojai galės rinktis vieną iš kelių važiavimo režimų. Visiškai aktyvuota dinaminio stabilumo kontrolės sistema (DSC) ir visų varančiųjų ratų pavara užtikrins maksimalų stabilumą bet kokiomis oro sąlygomis. DSC sureguliavus rankiniu būdu ir pasirinkus 4WD sportinį režimą, M5 galės būti lengvai kontroliuojamas slystant šonu ir leis vairuotojui pasimėgauti visų varančiųjų ratų pavaros suteikiamu stabilumu. Jeigu vairuotojas pasitiki savo jėgomis ir sugebėjimais, norėdamas nevaržomai slysti šonu, jis galės pasirinkti 2WD režimą, kai visa variklio galia perduodama tik į galinius M5 ratus, ir pilnai išjungti DSC.  600 AG Pakėlę variklio dangtį naujajame M5 rasime 4,4 l darbinio tūrio V8 benzininį variklį su „M TwinPower Turbo“ technologija. Naujai sukurti turbokompresoriai, itin efektyvus netiesioginis oro aušinimas ir padidėjęs degalų įpurškimo slėgis padeda padidinti našumą ir, svarbiausia, sukimo momentą. Maksimalus galingumas siekia net 600 AG, o sukimo momentas net 750 Nm, kuris pasiekiamas esant vos 1800 sūkių per minutę ir išsilaiko iki variklis pasiekia 5600 sūkių per minutę ribą. Tai užtikrina sklandų įsibėgėjimą nuo 0 iki 100 km/val., trunkantį vos 3,4 sekundės. Variklio galia į ratus paskirstoma per 8 pavarų „M Steptronic“ automatinę greičių dėžę su „Drivelogic“ technologija. Visiškai automatinis režimas užtikrina, kad pavaros bus perjungiamos reikiamu metu. Jeigu norite dar daugiau kontrolės, pavarų perjungimą galima perimti į savo rankas ir rankiniu būdu jas keisti kompaktiška svirtimi, esančia centrinėje konsolėje, arba mentelėmis už vairo. „Drivelogic“ technologija leidžia pasirinkti asmeninius pavarų dėžės nustatymus, todėl, važiuojant trasoje, galima mėgautis itin greitu ir sklandžiu pavarų perjungimu, o mieste tai daryti švelniai ir lengvai. Naujojo M5 važiuoklė turi reguliuojamos amortizatorius. Jie gali dirbti „Comfort“, „Sport“ arba pačiu standžiausiu ir sportiškiausiu „Sport Plus“ režimu. Išvaizdos pokyčiai BMW pasistengė, kad naujasis M5 atrodytų išskirtinai. Agresyvią ir sportišką išvaizdą suteikiantys kėbulo elementai ne tik atrodo puikiai, tačiau turi ir praktinę funkciją. Pavyzdžiui, didesnės ir agresyvesnės oro paėmimo angos priekiniame buferyje užtikrina geresnį variklio ir stabdžių aušinimą. Gale esantis difuzorius – taip pat ne vien dėl grožio, bet ir tam, kad užtikrintų geresnį automobilio sukibimą su kelio danga. Ant kelio naująjį M5 laiko 19 colių lengvojo lydinio ratlankiai, sukurti specialiai šiam modeliui. Gale padangos šiek tiek platesnės (285/40) nei priekyje (275/40). Jeigu standartiniai ratlankiai ir padangos netenkina, galima užsisakyti 20 colių lengvojo lydinio ratlankius, ant kurių bus sumontuotos tokio paties pločio, tačiau kiek žemesnio profilio padangos – 275/35 priekyje ir 285/35 gale.  Savininkus pasieks pavasarį Kaip rašoma pranešime, užsisakyti naująjį „BMW M5“ jau galima ir Lietuvoje. Pirmieji automobiliai klientus pasieks kitų metų pavasarį. M5 kainos Lietuvoje bus paskelbtos artimiausiu metu, taip pat bus galima rinktis išskirtinę „M5 First Edition“ versiją, kurios bus pagaminta vos 400, o išsiskirs jie ypatinga „Frozen Dark Red Metallic“ raudona spalva, kurią sukūrė „BMW Individual“ padalinys.