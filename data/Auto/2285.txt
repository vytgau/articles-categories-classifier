Intelektualių inžinerinių sprendimų bendrovė „Fima“ šalies keliuose pradeda diegti daugiafunkcę transporto kontrolės sistemą, kuri padės užtikrinti, kad vilkikų ir lengvųjų automobilių vairuotojai laikytųsi saugaus eismo reikalavimų. Trijose vietose – magistraliniuose keliuose A1, A5 ir A6 – kelio dangoje sumontuoti jutikliai pasvers važiuojančius automobilius, o ant konstrukcijų virš kelio sumontuoti davikliai ir vaizdo kameros fiksuos transporto priemonių gabaritus, o pagal nuskaitytus valstybinius numerius bus galima nustatyti, ar vairuotojai važiuoja apdraustais ir techninę apžiūrą praėjusiais automobiliais. Visus duomenis apdoros speciali programinė įranga, kuri ateityje galės ir automatiškai išsiųsti administracinio nusižengimo protokolą pažeidėjui. Lietuva bus pirmoji tarp kaimyninių šalių, įdiegusi tokią universalią daugiafunkcę transporto kontrolės sistemą.