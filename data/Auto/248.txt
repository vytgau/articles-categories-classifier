Valstybinės įmonės svetainėje jau galima apžiūrėti tris tokius automobilius. Tai vokiečių gamybos automobiliai „BMW 320“ (1996 m.), „Volkswagen Passat“ (1991 m.) ir „Mercedes-Benz Е 220“ (1996 m.). „OpenMarket“ atstovai patikslino, kad tokių automobilių jie turi daug, tačiau tai nėra mašinos iš Europos įprasta prasme. „Tai muitinės konfiskuoti automobiliai, veikiausiai už kontrabandą. Sulaikytų automobilių yra gana daug. Manau, kad bus 300-500 mašinų. Tikslios statistikos nedarome, tačiau vakarinėse srityse beveik visi (mūsų saugomi) automobiliai yra tokie. Tačiau ne visos mašinos dalijamos nemokamai“, – aiškino valstybinės automobilių aikštelės generalinis direktorius Viktoras Višniovas. Nors automobiliai atiduodami nemokamai, taip paprastai jų nepasiimsi. Tokio dovanojimo sąlyga – pagal visas taisykles savarankiškai susimokėti muito mokestį. „Neatlygintinai perduotą nuosavybę galima perimti tik susimokėjus muitą ir kitus mokesčius bei rinkliavas“, – teigiama paaiškinime prie siūlomų automobilių. Sumokėti tektų nemažai. Pačios aikštelės ekspertų skaičiavimu, vieno iš šių automobilių muito mokestis gali siekti nuo 163 tūkst. iki 222,5 tūkst. grivinų (nuo 4 924 eurų iki 6 722 eurų). Taigi kur kas paprasčiau yra tokį patį automobilį, tik jau su sumokėtu muitu, rasti skelbimų svetainėse. „Muitinė taiko jiems padidintus muitų tarifus, todėl dažnai jų nepavyksta parduoti ir tenka juos realizuoti nemokamai“, – teigė V. Višniovas. Tiesa, gauti automobilį nemokamai taip pat gali ne visi. Pagal įstatymą dovanoti nuosavybę galima valstybiniams valdžios organams, sveikatos, švietimo, socialinės rūpybos, socialinės apsaugos ir panašioms įstaigoms, įkalinimo įstaigoms, tyrimų izoliatoriams, karinėms organizacijoms. Tokius automobilius taip pat galima dovanoti labdarai ar atiduoti perdirbti ar sunaikinti. Taigi iš esmės daugumoje atvejų muitai turės būti mokami valstybės lėšomis. Valstybė sumokės pati sau. Apie automobilius su lietuviškais registracijos numeriais Ukrainoje, kaip jie ten atsiranda ir kitas detales galite paskaityti paspaudę čia ir čia.