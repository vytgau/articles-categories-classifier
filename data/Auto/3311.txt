Atšviežintas automobilis pasižymės pakoreguotomis radiatoriaus grotelėmis, atnaujinta priekinių žibintų optika ir didesnėmis oro įsiurbimo angomis priekiniame buferyje. Hibridinė versija „NX 300h“ apdailos pakete dabar turi daugiau chromuotų detalių galinėje automobilio dalyje. Be to, bus galima rinktis ir naujo dizaino 18 colių skersmens ratlankius. Anot „Lexus“, modernizuota krosoverio pakaba gerokai skirsis nuo ankstesnės. Japonų inžinieriai pakeitė spyruoklių standumą ir pakoregavo skersinius stabilizatorius, sumontavo naujus amortizatorius. Teigiama, kad taip buvo pagerintos tiek komforto, tiek automobilio valdymo savybės. Be to, dabar „Lexus NX“ galima užsakyti su adaptyvia pakaba, kokia montuojama sportiniame „LC 500“ modelyje. 