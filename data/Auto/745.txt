Kauno kelių policijos vadovai miesto savivaldybei perdavę sąrašą vietų, kur turėtų būti įrengti greičio matuokliai. O jie turėtų būti pastatyti Savanorių prospekto, Nuokalnės gatvės, Šiaurės prospekto, Europos prospekto, Tunelio gatvės, R. Kalantos gatvės įkalnėse, taip pat – Jonavos gatvėje, Karaliaus Mindaugo prospekte, Žemaičių plente ir ties T. Masiulio bei Raudonojo Kryžiaus gatvių sankryža. Numatoma, kad nauji greičio matuokliai Kaune galės ne tik fiksuoti automobilių greitį. Pagal konkurso reikalavimus, matuokliai automobilių numerius galės fiksuoti keturiose eismo juostose. Praeitų metų gegužę mieste buvo atliekami radarų bandymai. Vienoje sudėtingiausių mieste Nuokalnės gatvėje būsimi tiekėjai atliko įrenginių demonstraciją. Po sutarties pasirašymo su konkurso laimėtojais įrenginiai turėjo būti sumontuoti per pusę metų. Žadėta, kad 10 naujų radarų turėjo būti sumontuoti iki šių metų pradžios, tačiau jų Kaune vis dar nėra. Pasak Kauno savivaldybės Transporto ir eismo organizavimo skyriaus vedėjo Pauliaus Kero konkurso rezultatai buvo apskųsti teismui. Bylinėjimasis teisme galėjo užtrukti ne vienus metus, dėl to buvo nutarta taikos sutartimi nutraukti konkursą ir šiuo metu paskelbtas naujas konkursas radarams įsigyti. „Pirmasis konkursas buvo gana toli pažengęs, bet dėl apskundimų teko konkursą pradėti pakartotinai. Naujas konkursas buvo paskelbtas praėjusių metų rudenį. Šiuo metu jau yra įvykęs pasiūlymų pateikimas, vyksta jų nagrinėjimo stadija. Paskui vyks ekonominio naudingumo vertinimo etapas, bus demonstruojami įrenginiai ir vėl vertinamas jų veikimo patikimumas. Kada bus tie bandymai, kol kas nėra aišku“, – DELFI sakė Paulius Keras. Transporto ir eismo organizavimo skyriaus vedėjas teigia, kad naujųjų matuoklių kelias į Kauną yra toks ilgas dėl konkurso specifikos ir trukmės. O rezultatai skundžiami, nes vyksta arši konkurencija tarp rangovų. „Negaliu komentuoti viso proceso, nes ne visą šį laikotarpį šis klausimas buvo mūsų skyriaus kompetencijoje. Konkurso trukmė yra tokia kokia yra. Jis tikrai yra pakankamai ilgas, nemažai laiko užtrunka pasiūlymų pateikimas, iš rangovų gauname labai daug papildomų klausimų. Siekiant išsamiai atsakyti į visus pateiktus klausimus, pirmojo konkurso metu buvo kelis kartus nukeltas pasiūlymų pateikimų terminas. Tai užtrunka“, – teigia P. Keras. Panašu, kad naujųjų matuoklių Kauno vairuotojams dar teks palaukti. Pasirašius sutarti su rangovais, matuokliai mieste turėtų atsirasti per pusę metų. Tikimąsi, kad šis pirkimas bus sėkmingas ir iki šių metų pabaigos planuojama, kad radarai bus įrengti. Gatvės, kur bus įrengti greičio matuokliai, dar gali keistis.