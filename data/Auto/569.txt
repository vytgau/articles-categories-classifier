Antroji Švedijos ralio dieną Lietuvai atstovaujančiai „Arctic Energy World Rally team“ komandai buvo sėkminga. Po kiekvieno greičio ruožo Deividas Jocius ir Donatas Zvicevičius kopė į viršų. Po 8 greičio ruožų lietuviškas tandemas bendroje įskaitoje į viršų šoktelėjo per 12 pozicijų, o savo klasėje – per 6 vietas. Dviem ratais varomu automobiliu „Peugeot 208 R2“ važiauojantys sportininkai yra 50-i bendroje įskaitoje ir 11-i savo klasėje. Dviem ralio dienoms – tik du komplektai padangų Šiems rezultatams pasiekti „Arctic Energy World Rally team“ komandai teko sunaudoti net 14 padangų, skirtų žiemos raliui.  „Antroji šios dienos greičio ruožų dalis buvo daug sėkmingesnė. Turėjome labai gerą sukibimą, dėlto teko kelis kartus keisti padangas, nes dyglius išmėtėme trasoje. Likusioms dviem ralio dienoms beturime 8 padangas arba 2 komplektus. O per vieną čempionato etapą tegalima sunaudoti tik 22 padangas. Tad turime mažą galvos skausmą. Žongliruosime su likusiomis padangomis taip, kad dar pagerintumėme savo rezultatą“, – pasibaigus antrajai ralio dienai sakė D. Jocius. Laukia garsusis tramplinas Šeštadienį WRC antro etapo dalyvių laukia taip pat ilga ralio diena. Jie susikaus 8 greičio ruožuose bei teks iš viso nuvažiuoti apie 120 kilometrų sportiniu režimu. „Laukia įdomūs greičio ruožai. Šiandien turėsim žymųjį „Colin‘s Crest“ trampliną. Organizatoriai nuo 2009 metų yra paskelbę specialų šio tramplino apdovanojimą. Rekordas yra 45 metrai, kurį 2016 metais nuskriejo norvegas Eyvindas Brynildsenas. Taip pat šiandien turėsime progą palenktyniauti slidinėjimo trasoje. Viename greičio ruože apie 3 kilometrus leisimės vingiuotu keliu, kuris driekiasi per slidinėjimo trasą. Tad priešakyje laukia nauja ir įdomi patirtis“, – apie laukiamus iššūkius pasakojo D. Jocius.  Teisėjai panaikino prastovos laiką Kita gera žinia, pasiekusi lietuvius, buvo ta, kad Švedijos ralio teisėjai patenkino jų prašymą ir pagerino 2 greičio ruožų laiką. „Teisėjai panaikino 5 min prastovą 2 greičio ruože, dėlto pakilome į 11-ąją vietą savo klasėje. Šiuo metu laukiame sprendimo dar dėl vieno greičio ruožo. Tikimės, kad ir jis bus patenkintas“, – sakė šturmanas D. Zvicevičius. Tuo tarpu lyderių trejetuke besibaigiant antrai Švedijos ralio dienai vėl įvyko pasikeitimai. Pirmoje vietoje atsidūrė tik vieną penktadienio dienos greičio ruožą laimėjęs belgas Thierry Neuville‘is. Antrą vietą išsikovojo norvegas Andreasas Mikkelsenas, kurį nuo T. Neuville‘io teskiria 4,9 sekundės. O trečioje vietoje netikėtai atsidūrė lenktynininkas iš Naujosios Zelandijos – Haydonas Paddonas.