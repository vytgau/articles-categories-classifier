S. Marchionne jau ilgą laiką ragina automobilių įmones konsoliduotis ir dalytis švaresnių bei technologiškai pažengesnių automobilių gamybos išlaidomis, bet ankstesnius jo siūlymus GM griežtai atmetė. „Aš niekada neuždarau jokių durų. Galbūt vėl begėdiškai pasibelsiu į GM duris jei manysiu, kad tai naudinga verslui. Tikrai, tą padarysiu net nesumirksėjęs“, – Ženevos automobilių parodos metu reporteriams teigė S. Marchionne. Kai kurie analitikai ir investuotojai tiki, kad GM ateityje gali bandyti susigrąžinti prarastas pozicijas Europoje po to, kai pirmadienį „Peugeot Citroen“ koncernui pardavė „Opel“ ir „Vauxhall“ prekių ženklus. Tačiau „Reuters“ šaltiniai teigia, kad GM visiškai nedomina galimybė jungtis su „Fiat Chrysler“, nes toks susijungimas priverstų įmones atleisti dalį darbuotojų ir neabejotinai supykdytų profsąjungas.