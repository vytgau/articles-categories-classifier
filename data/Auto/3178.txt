Kaip rašoma pranešime žiniasklaidai, jau aštuonioliktą kartą pamečiui garsųjį Palangos maratoną rengiančios VšĮ „Promo events“ vadovas Darius Jonušis džiaugiasi pasirašyta sutartimi su viena didžiausių automobilių prekybos bendrovių Lietuvoje, UAB „Inchcape Motors“, kuri atstovauja „Ford“, „Hyundai“, „Jaguar“, „Land Rover“, „Range Rover“, „Mazda“ ir „Mitsubishi“ automobilių gamintojams. Pagal šį susitarimą „Jaguar“ bus tituluojamas „ENEOS 1006 km lenktynių“ oficialiu automobiliu, o vienintelis įgaliotasis „Jaguar“ koncerno atstovas Lietuvoje – „Inchcape Motors“ – įsipareigojo rengėjų poreikiams varžybų dienomis suteikti šios markės automobilius. Jau dabar žinoma, jog lenktynių „Rescue car“ oficialiai bus tituluojamas „Jaguar F-Pace“, o „Safety car“ – „Jaguar XF“. Kiti šios markės automobiliai bus skirti varžybas rengiančios „Promo events“ reikmėms. „Be abejo mums, organizatoriams, varžybų metu svarbiausias elementas – lenktynininkų ir varžybas stebinčių žiūrovų saugumas, – sako D. Jonušis. – Todėl džiaugiamės greitą ir galingą SC abreviatūra paženklintą „Jaguar XF“ galėdami išvairuoti į trasą, o ir žiūrovai, tikiuosi, šį gražų ir saugų automobilį lenktynių arenoje įsidėmės dar labiau“. Lenktynių organizatorius ne atsitiktinai paminėjo labai svarbų saugumo faktorių. Saugos misiją, kaip žinia, atlieka ne tik trasoje dirbantys teisėjai ar saugos tarnybos, bet ir automobiliai – „Safety Car“ (saugos automobilis), „Rescue Car“ (pagalbos automobilis), o kai kuriose lenktynėse ir „Pace Car“ (tempo palaikymo automobilis). Saugos automobilio ir jame važiuojančio personalo pagrindinis uždavinys – įsitikinti ar trasa saugi lenktynėms. Prieš lenktynių startą „Safety car“ apvažiuoja pilną trasos ratą, įsitikina, kad trasoje nėra pavojingų vietų – žvyro, lenktyninių automobilių detalių po avarijų, nedrausmingų žiūrovų trasoje ir pan. Tik apvažiavęs pilną trasos ratą šio automobilio vairuotojas duoda „OK“ – signalą lenktynių pradžiai. Tai jis kartoja po kiekvieno pasirodymo trasoje. Kontaktinių lenktynių metu pirmąjį ratą jis važiuoja visiems dalyviams iš paskos, kol jo vairuotojas įsitikina, kad pirmas ratas apsuktas sklandžiai. Būtent dėl to, akcentavo D. Jonušis, tai turi būti galingas ir greitas automobilis – toks, kaip „Jaguar XF“, kad pirmojo rato metu jo negalėtų pasivyti greičiausi sportininkai. „Rescue Car“ automobilis – tai uolus budintis lenktynių sargas, į trasą išvažiuojantis tik tada, kai kažkam prireikia jo pagalbos. Pavyzdžiui, kai lenktyninis automobilis išslysta iš trasos ir būtina jį išvilkti atgal į ją. Pagalbos automobilis ir jo įgula dalyvauja po incidentų rengiant trasą tolesnėms varžyboms, valant likusias nuolaužas ar žvyrą, kitokius kliuvinius. Bendrovės „Inchcape Motors“ marketingo vadovė Justė Šataitė priminė, jog sportinis miesto visureigis, o dabar ir šių lenktynių oficialus automobilis „Jaguar F-Pace“, kuriam lenktynėse numatyta „Rescue car“ misija, prestižiniuose „World Car Awards“ (WCA) apdovanojimuose įvertintas net dviem trofėjais. Jis pripažintas šių metų geriausiu ir gražiausiu automobiliu pasaulyje.