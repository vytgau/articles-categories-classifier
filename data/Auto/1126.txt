LRT RADIJO klausytojas teiraujasi, ar Lietuvos gyventojai nebuvo apgauti, kai nurodyta, kad pasikeisti vairuotojo pažymėjimus į naujus reikia iki 2017 m. vasario 3 d. „Mano pažymėjimas buvo dviem kalbomis: lietuvių ir prancūzų. Sakė, kad iki 2017 m. vasario 3 d. reikia būtinai pasikeisti, nes gresia baudos. Žmonės ir keitėsi. Pasirodo, Europoje tie pažymėjimai galioja net iki 2033 metų. Kodėl niekas nekėlė klausimo dėl to?“ S. Šuminas teigia, kad senieji lietuviški vairuotojo pažymėjimai iš tiesų negalioja. Terminas, iki kurio juos reikėjo pasikeisti, – 2017 m. vasario 3 d. Vėliausias laikas, iki kurio Europos Sąjungos šalyse reikia pasikeisti vairuotojo pažymėjimus yra 2033 metai. „Kiekviena šalis individualiai pasirenka datą, kada ji atlieka būtinus keitimus. Lietuvoje problema labai paprasta. Nėra gerų ir tvarkingų duomenų apie senus laminuotus vairuotojo pažymėjimus, todėl vienas iš tikslų buvo surinkti gerus ir teisingus duomenis“, – kalba S. Šuminas. Be to, anot specialisto, žmonės turėdavo problemų išvykdami į užsienį, pavyzdžiui, jei vairuotojo pažymėjimas išduotas 1993 m., tai nuotrauka dabar būtų jau virš 20 metų senumo. S. Šuminas pažymi, kad kiekvienas vairuotojas kas 10 metų tikrinasi sveikatą, pateikdamas pažymą, kad jis atitinka tam tikrus reikalavimus. Senųjų pažymėjimų savininkai turėjo išimtį, tad neaišku, ar jų sveikatos būklė leidžia vairuoti.  „Kitos Europos Sąjungos šalys žino, kad senieji pažymėjimai Lietuvoje negalioja, nes mes keičiamės informacija. Latvija, Estija pažymėjimų keitimą atliko jau seniai. Iš mažųjų šalių esame vieni paskutiniųjų. Kiti iššūkiai laukia tokių šalių kaip Vokietija ar Prancūzija, kur gyventojų 20 kartų daugiau. Dėl to nustatytas ilgas keitimo terminas. Didesnės šalys, ko gero, naudojasi ilgesniu terminu nei mažosios“, – teigia S. Šuminas. Nepakeistų vairuotojo pažymėjimų Lietuvoje liko apie 80 tūkst. Iš viso pažymėjimų užregistruota virš 1,5 milijono, tad, anot S. Šumino, tai labai maža dalis. „Spėjame, kad tai yra vairuotojai, išvykę į trečiąsias šalis ir jau nesiruošiantys grįžti“, – sako S. Šuminas.