Tokie Vokietijos automobilių gamintojai kaip „Volkswagen Group“, „Daimler“ ir „BMW Group“ jaučia akivaizdų spaudimą maksimaliai tobulinti dyzelinius variklius. Tokie reikalavimai atsirado prieš dvejus metus kilus skandalui dėl VW emisijų testų rezultatų klastojimo. Vokietijos politikai ir automobilių gamintojų vadovai trečiadienį sutarė rekonstruoti variklių programinę įrangą 5,3 mln. dyzelinių automobilių ir taip sumažinti oro taršą. Nepaisant to, aplinkosaugos aktyvistai imasi teisinių veiksmų, skirtų visiems laikams uždrausti orą teršiančius automobilius. „Continental“, kuris gamina išmetamųjų dujų valymų sistemų stabilizatorius dyzeliniams automobiliams ir azoto oksido kiekio matavimo jutiklius, mano, kad maždaug nuo 2023 metų Vokietijos automobilių gamintojai liausis stengęsi kurti naujus vidaus degimo variklius. „Taip, galbūt dar sulauksime naujos kartus vidaus degimo variklių, tačiau vėliau (apie 2023 metus) tokios pastangos nebebus ekonomiškai pagrįstos, nes visi norės elektrinių automobilių“, – sako „Continental“ finansų vadovas Wolfgangas Schaeferis. Didžioji Britanija ir Prancūzija jau paskelbė apie planus galiausiai uždrausti naujų dyzelinių ir benzininių automobilių pardavimus, o „Tesla“ neseniai pristatė pirmąjį masinės gamybos elektrinį automobilį. Šiuo metu „Volkswagen“, „Daimler“ ir BMW ruošia programinės įrangos atnaujinimus, kurie kainuos mažiausiai 500 mln. eurų.