1984 metais ji pristatė pirmąjį „Ibiza“ modelį. Nuo tada šis automobilis nesustodamas rieda viso pasaulio gatvėmis jau 33 metus. Susipažinkite su įdomiausiais faktais apie šį legendinį modelį. Keturios kartos ir daugiau nei 5,4 mln. parduotų modelių Per tris dešimtmečius „SEAT Ibiza“ „užgyveno“ keturias kartas. Tai vienas populiariausių lengvųjų automobilių Ispanijoje. Iki šios dienos kompanija pardavė daugiau nei 5,4 mln. „Ibiza“ modelių. Jeigu visus parduotus „Ibiza“ automobilius sustatytume į vieną liniją, grandinė tęstųsi nuo Barselonos iki Naujosios Zelandijos.  Sukurtas Barselonoje Visų kartų „Ibiza“ modeliai buvo kuriami, konstruojami ir gaminami Barselonoje. Automobilių dizaino ikona italas Giorgetto Giugiaro buvo atsakingas už pirmos kartos automobilio kūrybinius procesus. „Ibiza“ variklis buvo kuriamas bendradarbiaujant su „Porsche“, o kompanija „Karmann“ padėjo sukurti kėbulą. Degalų sąnaudos – perpus mažesnės Praėjus 33 metams „SEAT Ibiza“ degalų sąnaudos sumažėjo perpus, lyginant su pirmos kartos modeliu. 1984 metų modelio degalų sąnaudos siekė vidutiniškai 7,8 l/100 km, o dabartinio, turinčio 1,4 TDI 90 AG variklį, – vos 3,6 l/100 km. 8 iš 10 „Ibiza“ modelių buvo eksportuoti Kiekvieną dieną SEAT gamykloje Martorelyje surenkama po 700 „Ibiza“ modelių. Iš jų 80 proc. yra eksportuojama į 75 šalis visame pasaulyje. Tiesą sakant, „Ibiza“ buvo būtent tas modelis, kuris pramušė šiam Ispanijos gamintojui ledus į tarptautinius vandenis – tai pirmasis SEAT masiškai eksportuojamas automobilis. „Ibiza“, išreikšta skaičiais „Ibiza“ modelio gamybos procese dalyvauja daugiau nei 700 robotų. Kiekvieną modelį sudaro 3000 detalių ir kiekvienas automobilis per visą gamybos procesą nuvažiuoja beveik 12 kilometrų konvejeriu. Nuo 1984 metų šiems modeliams nudažyti kompanija sunaudojo daugiau nei 70 mln. kilogramų dažų. Tai būtų tas pats, kas 1000 kartų nudažyti Eifelio bokštą. Moterų vaidmuo „Ibiza“ buvo pirmasis SEAT modelis, kurio gamybos procese pradėjo dalyvauti moterys. Šiandien moterys sudaro 21 proc. visų gamyklos darbuotojų – tai reiškia, kad 1 iš 5 „Ibiza“ gamyba besirūpinančių darbuotojų yra moteris. Be to, pastaruosius dešimtį metų šio modelio pirkėjų moterų dalis taip pat žymiai ūgtelėjo. Dabar dailiosios lyties atstovės sudaro 51 proc. visų pirkėjų (2004 metais – 42 proc.). Aistra varžytis 1992 metais „SEAT Ibiza“ buvo tapusi oficialiu Barselonos Olimpinių žaidynių automobiliu. Šis nedidelis, tačiau energija trykštantis automobilis taip pat skynė pergales įvairiose lenktynėse. „Ibiza“ savo kolekcijoje sukaupė tris „FIA World Rally Championship“ pasaulio ralio čempiono titulus (1996, 1997 ir 1998 m.) 2 litrų klasėje. Naujos kartos „Ibiza“ Šią savaitę kompanija SEAT pristatė naujos, penktosios kartos „Ibiza“ modelį, kurio oficiali premjera numatyta kovo mėnesį Ženevoje vyksiančioje parodoje. Tiek trejų, tiek penkerių durelių hečbekų gamyba prasidės birželį. Penktos kartos „Ibiza“ sukurta ant „Volkswagen Group“ naudojamos modulinės platformos MQB versijos A0. SEAT hečbekas yra pirmasis visoje grupėje, pagamintas naudojant būtent šią važiuoklės versiją. Atnaujintas modelis palyginus su pirmtaku bus 87 mm platesnis, nors ilgis bei aukštis sumažėjo tik atitinkamai dviem ir vienu milimetru. Labiausiai – 95 mm – išaugo atstumas tarp ašių, kuris dabar siekia 2564 mm ir leidžia tikėtis didesnės salono erdvės. Apie tai kalba ir kiti skaičiai: galė sėdinčių keleivių kojoms skirta erdvė padidinta 35 mm, o priekyje 24 mm padidintas lubų aukštis. Bagažinės tūris ketvirtosios kartos „Ibiza“ pranoksta net 63 litrais – dabar jis 355 l. Automobilyje kol kas bus montuojami varikliai su turbinomis. 1 litro darbinio tūrio trijų cilindrų variklis priklausomai nuo modifikacijos generuos 95 arba 115 AG, o keturių cilindrų 1.5 l agregatas – 150 AG. Dyzelinė 1.6 l jėgainė turės tris modifikacijas: 80, 95 ir 115 AG. Silpnesni varikliai derinami su penkių pavarų mechanine greičių dėže, o galingesnės versijos bus siūlomos su 6 pavarų mechanika arba 7 laipsnių dviejų sankabų DSG automatu. Automobilio įrangoje bus siūlomas LED interjero apšvietimas ir dienos žibintai, garso sistema su 300 vatų stiprintuvu ir septyniais garsiakalbiais, adaptyvi greičio palaikymo sistema, multimedija su 8 colių skersmens lietimui jautriu ekranu ir „Apple CarPlay“, „Android Auto“ bei „Mirror Link“ prisijungimo galimybėmis.