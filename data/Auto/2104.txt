Dabar „General Motors“ JAV siūlo tikriausiai geriausią elektromobilį, neturintį „Tesla“ ženkliuko, rašo „Autoevolution“. Vertinant gaunamą informaciją apie „Nissan“ antros kartos LEAF, „Chevrolet Bolt“ elektromobilis gali tikėtis išsaugoti šį titulą dar bent kelerius artimiausius metus. Vis tik panašu, kad „General Motors“ neskuba įsiūlyti šio baterijų naudojančio modelio kuo didesniam žmonių skaičiui: vos mažiau nei per metus parduota tik apie 10 tūkst. šio modelio vienetų. Europietišką „Bolt“ versiją, parduodamą su „Opel“ ženklu ir „Ampera-e“ pavadinimu, rasti sudėtingiau nei rožinį vienaragį. Maža to, panašu, kad situacija tokia ir liks, kol „General Motors“ mėgins patenkinti poreikį JAV, o tai, atsižvelgiant į tam tikras šio modelio ypatybes, gali užtrukti. Nors tai gali pasirodyti keista, tačiau susiklosčiusi situacija galimai taps privalumu: paaiškėjo, kad pirmuosiuose modeliuose aptikta su baterijomis susijusi problema. Jei netinkamai veikia vienas ar daugiau akumuliatoriaus elementų, kurių iš viso yra 288, baterijų valdymo sistemai siunčiami klaidingi duomenys, o tai savo ruožtu baigiasi netinkamu likusio baterijų energijos kiekio nustatymu. Apie šią problemą pirmasis internetinėje svetainėje plugincars.com prakalbo Bradas Bermanas, kai jam priklausantis automobilis „Chevrolet Bolt“ netikėtai sustojo netoli nuo jo namų. Ekrane transporto priemonės savininkas išvydo užrašą, patvirtinantį, kad jam neliko nė vienos mylios, kurią jis gali nuvažiuoti, nors vos keliomis sekundėmis anksčiau jų buvo likę apie 100. Neilgai trukus po šios istorijos publikavimo „General Motors“ paskelbė viešą pareiškimą, kuriame pripažįstamas egzistuojančios problemos faktas. „Mes žinome, kad nedidelis pirmųjų „Bolt“ elektromobilius įsigijusių klientų skaičius gali susidurti su varomosios jėgos netekimo problema. Dėl per žemos įtampos baterijoje automobilis gali netinkamai informuoti apie atstumą, kurį dar gali įveikti, ir sustoti anksčiau, nei vairuotojas to tikisi“, – teigiama išplatintame pranešime. – Iš daugiau nei 10 tūkst. iki šios dienos parduotų „Bolt“ elektromobilių kol kas tik mažiau nei 1 proc. susidūrė su šia problema. Ankstyvojo gamybos etapo transporto priemonių savininkai labiau rizikuoja susidurti su šia problema, o mes savo ruožtu visada randame būdų pagerinti kokybę per mūsų tiekimo grandinę. Pasitelkę pažangią „OnStar“ diagnostiką nustatėme, kuriose transporto priemonėse gali laikui bėgant pasireikšti ši problema, ir susisiekiame su šiais klientais, siekdami suderinti paslaugų suteikimo detales.“