LKF „Žiemos taurė“ – tai oficialios neklasifikuojamos kartingo varžybos, įtrauktos į 2017-2018 metų Lietuvos kartingo federacijos varžybų kalendorių. Jose sportininkai varžosi, kad ir žiemą neprarastų kvalifikacijos. Be to, „Žiemos taurė“ suteikia puikią galimybę populiarinti akivaizdžiai atsigaunantį kartingo sportą. Lietuvos kartingo federacijos atstovai pastebi, kad šiuo metu daugiau dėmesio skiriama sporto ateičiai – patiems jauniausiems lenktynininkams. Ir tai juntama – „Žiemos taurės“ etape Vilniuje startavo net dešimt „Micro“ ir „Mini“ klasių sportininkų. Kartingo specialistai lenktynes sostinės Plytinės kartodrome dažnai palygina su F1 varžybomis legendinėje Monako trasoje. Lenktyniauti ir vienur, ir kitur – tai tarsi pilotuoti sraigtasparnį patalpoje su žemomis lubomis. Plytinės kartodromas kompaktiškas, tačiau turi ganėtinai greitų fragmentų.  Sekmadienį kartodromo danga buvo slidi, tad sportininkams teko važiuoti ne idealia trajektorija, o eksperimentuojant ir ieškant vietų, kur sukibimas yra geriausias. Itin efektingai LKF „ Žiemos taurės“ varžybos atrodė sportininkų kovą stebintiems žiūrovams – kartai slidžia trasa beveik visą laiką skriejo su giliais slydimais. LKF „Žiemos taurės“ 1-ojo etapo varžybose „Micro“ klasėje greičiausias buvo Dovydas Gudelevičius, „Mini“ klasėje – Edgaras Kelmas. „Raket 120“ klasėje nugalėjo Darius Maciulevičius. Tarp „Open Junior“ dalyvių pirmas buvo Lukas Ščerbinskas, o „Open“ klasėje greičiausias buvo Ąžuolas Eidukas. LKF „Žiemos taurės“ lenktynių sezono serijoje organizuojamos penkerios varžybos. Kitos „Žiemos taurės“ lenktynės vyks ateinančių metų sausio 14-ą dieną.