Dar pernai įvykusiame apsitarime tarp „X-Raid“ („Mini“), „OverDrive“ („Toyota“), bei „Peugeot Sport“ buvo kalbama apie šio sporto ateitį. Tarptautinė automobilių sporto federacija (FIA) nori šiuo metu vykstančią Pasaulio ralio maratono taurę išauginti į pasaulio čempionatą, kuriam būtinas stiprus gamyklinių komandų įsitraukimas – tik tokio masto dariniai gali pritraukti tinkamus rėmėjus. Taigi, vykstantys pokalbiai gana natūralūs, tačiau jų turinys gali kiek gluminti. Po vykusių susitikimų, prieita prie bendros nuomonės, jog ralio maratonų varžybose vedančiu smuiku turėtų groti abejomis ašimis varomi automobiliai su turbobenzininiais varikliais. Sprendimas skamba logiškai ir net džiugina fanų ausis, tačiau reiktų nepamiršti, jog nė vienas iš esminių žaidėjų nenaudoja tokių automobilių: šių metų podiumą „Red Bull“ aplaisčiusi „Peugeot Sport“ komanda džiaugiasi po itin didelių investicijų sukurtu viena ašimi ir dyzeliniu varikliu ginkluotu bagiu, „X-Raid“ taip pat naudoja dyzelinius variklius tik jau su keturiais varomais ratais.  Arčiausiai tikslo yra „OverDrive“ – Dakare jie startavo benzininiais, visais varomais ratais „Hillux“, tokius vairuoja ir lietuviai Antanas Juknevičius, bei Benediktas Vanagas, tačiau visus 2016-uosius ši ekipa paskyrė naujojo „Evo“ modelio kūrimui – modelio, skirto pavyti „Peugeot“, tad natūralu, jog tai viena ašimi varomas automobilis. FIA sako, jog būtent tokia komponuotė leis užtikrinti vienodas varžymosi sąlygas, ekipos sutinka, tik vis tik sunku suprasti kas dedasi trijų pagrindinių žaidėjų mintyse. „Toyota“ turi itin patikimas benzinines jėgaines, ant jų sumontuoti turbinas sunku nebus ir tai leis turėti itin konkurencingą automobilį, tad nubraukti metus laiko trukusius testus neturėtų būti labai skaudu, nes tai grąžina jų šansus į pergalę, ypač įvertinant, jog jie vieninteliai iš trijų naudoja tinkamą kurą. „Mini“ bet kokiu atveju tektų leistis į naujovių paieškas – šių metu bolidai demonstravo kokius puikius pilotus turėjo ši komanda, bet tikrai ne automobilių technines galimybes, tad ši komanda turi džiaugtis, jog vieno sezono atsilikimas būtų nubrauktas, o tai yra daug. Ką tuo metu masto „Peugeot Sport“? Tiek investavę į visiškai Dakaro standartus pakeitusį bolidą, į itin sudėtingą dyzelinių variklių technologiją, į nesustabdomą dykumų bagį? Aišku viena – taisyklės turėtų įsigalioti 2019-aisiais, tad jie dar turi šansą pasiimti kitų metų pergalę ir išeiti aukštai pakelta galva. Kitas dalykas – ši diskusija vyksta tarp FIA ir gamintojų – Dakarą organizuojanti „A.S.O“ į FIA taisykles visada žiūrėjo labiau kaip į gaires, nei į nurodymus, tad galimai „Peugeot Sport“ žino kiek daugiau ir neturi dėl ko jaudintis. Arba kitas, labai tikėtinas variantas – jie pasinaudos šansu dar kartą parodyti savo galią ir nepaisydami pasikeitusių taisyklių, pratęs savo dominavimą. Pilotus, inžinierius ir patirtį jie turi, Dakaro programos sėkmė leidžia būti ramiems dėl finansavimo ir tą savo interviu „Motorsport.com“ „Peugeot Sport“ vadovas Jeanas Phillippe'as Imparato patvirtino. Ką visi šie pokyčiai gali reikšti lietuviams? Visų pirma iš dykumų „vakarėlio“ automatiškai iškrenta Vaidoto Žalos „bitutė“. Taip, FIA sako, jog leis dalyvauti įvairiais automobiliais ir kad aptartas ribojimas bus skirtas tik prioritetiniams pilotams. Kita vertus, mažai kas tiki, jog Vaidotas į Dakarą grįš su tuo pačiu bolidu, tad šis taisyklių pokytis gali tik kiek palengvinti jo naštą keičiant bolidą – senesnės specifikacijos „Toyota“ turėtų pigti ir taip šis pašėlęs pilotas galėtų susikurti savo kelią iki finišo. A. Juknevičius turėtų rinktis – ar toliau važiuoti tuo pačiu bolidu, šaukti „Full attack“ ir tikėtis geriausio, ar vėl leistis į lėšų paiešką ir žengti dar žingsnį į priekį – bent jau iki B. Vanago turimos kartos bolido su nepriklausoma galine pakaba ir kiek protingiau paslėptais atsarginiais ratais. Tuo tarpu Benediktui kiltų dar vienas galvos skausmas – jei jis imsis tęsti Dakaro programą, tai darys tik aukščiausiame lygyje, o tai reikš technikos keitimą. Galbūt tai taps dar viena paskata atsisakyti Dakaro ir siekti rezultatų pasaulio taurėje? Bet ten juk irgi atsiras greitesni automobiliai... Daug klaustukų, laiko dar yra, o ir tikrieji sprendimai bus paskelbti tik kovo mėnesį vyksiančioje FIA konferencijoje, tad kantrybės prireiks. Šis taisyklių pakitimas šiuo metu neturėtų būti didžiausiu galvos skausmu „Vyčio vadybininkui“. Deklaruotas tikslas imtis jau minėtos pasaulio ralio maratonų taurės ir spėti į pirmąjį etapą Rusijoje galimai pakibo ant plauko – varžybos numatytos vasario 24-26, atvykti į technines ir administracines patikras reiks dar kiek anksčiau. O kalendoriui skelbiant 13 mėnesio dieną ir „Le Havre“ uoste Prancūzijoje nesišvartuojant jokiam Pietų Amerikos smėlio pripustytam laivui, pagirtinai aukšti tikslai gali likti tik tikslais. Kita vertus, taurės varžybos vyks visus metus, tad imtis didesnio kiekio etapų, pasirenkant Vengrijos, Ispanijos, Italijos bei Lenkijos varžybas gali būti puikus sprendimas. Galiausiai – ką visi šie pokyčiai lems šio sporto fanams? Naują intrigą. Jau dabar organizatoriai dėlioja trasą, vertą pagarbos. O dar prie to pridėjus visiškai naujus, ugnimi alsuojančius turbobenzininius variklius, kurie, priklausomai nuo oro restriktoriaus, galės vystyti bent penkis-šešis šimtus arklio galių! Ko gero šis ralis dar pagreitės ir pareikalaus iš pilotų visko, ką jie gali pasiūlyti. Mūsų patarimas – skrydžiai į Buenos Aires pigiausi vasarą!