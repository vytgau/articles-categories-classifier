Ieškodami būdų, kaip pažaboti Kelių eismo taisyklių pažeidėjus, mūsų šalies pareigūnai analizuoja užsienyje taikomas kontrolės priemones. Štai, pavyzdžiui, italai ir ispanai su neblaiviais vairuotojais puikiai susitvarkė dažnai rengdami itin stambaus masto reidus ir tikrindami visus vairuotojus be išimties. Lietuvos kelių policijos vadovai žada ne tik daugiau didelių reidų. Kur kas efektyviau pažeidėjus pareigūnai drausmins ir pasitelkdami pačia moderniausia įranga aprūpintus nežymėtus policijos automobilius. Dažnai pilantis pavasario lietus ir prastesnės oro sąlygos – jokia kliūtis stipriau spustelėti akceleratoriaus pedalą. Tuo LRT TELEVIZIJOS laida „Keliai. Mašinos. Žmonės“ įsitikino ne kur nors greitkelyje, o miesto centre. Kasdien greičio ištroškusius vairuotojus fiksuojantys kelių policininkai pasiūlė dalyvauti mažame eksperimente: viešai matuoti greitį ir iš nežymėto automobilio. Įdomu, ar skirsis pažeidėjų skaičius? Pareigūnai įsitaisė nežymėtoje transporto priemonėje. Apie greituolius pareigūnas informuos kolegas per radijo stotelę. Lietus pila kaip iš kibiro, bet švilpti taškantis purslais kai kam tai visiškai netrukdo. Plačiau – reportaže. 