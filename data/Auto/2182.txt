Lenkimai šonu Starte išsirikiuos septyni profesionalūs šonaslydžio bolidai. Pozicijas jie dalinsis džentelmeniškai – traukdami burtus. O užsidegus žaliam šviesoforo signalui, visi turės įveikti keturis trasos ratus. Tačiau visas ne taip paprasta, nes žiūrovams nepamirštamų reginių suteiks tam tikros taisyklės. Dalyviai turės dvi trasos vietas „driftinti“ – Ąžuolo posūkį ir starto/finišo zoną. Vienas geriausių Lietuvos slydimo šonu meistrų ir šių lenktynių sumanytojų Mantas Kulvinskas atskleidžia, kad greičiausiai ir kiti posūkiai bus įveikiami šonu. „Reikia nepamiršti, kad automobilių važiuoklės ir diferencialai sukonstruoti „drifto“ varžyboms. Dėl šios priežasties jie sunkiai važiuoja tiesia linija. Kitas dalykas – lenkimai gali vykti ir slystant šonu, todėl bus geras reginys žiūrovams“, – „Drift Race“ lenktynių vaizdinius prieš akis kuria jis. M. Kulvinskui pritaria ir kitas žymus „drifto“ pasaulio vardas Gediminas Levickas. Pasak jo, tiek greičiai, tiek trajektorijos lenktynėse bus įspūdingos. „Sunku numatyti, kaip į mano komandas reaguos automobilis važiuojantis didesniu nei 200 km/val. greičiu. Visų automobiliai bus tikrai galingi. Žinau, kad kai kurie ir po 1000 AG „išsuka“, todėl kol kas neįsivaizduoju, kurioje trasos dalyje ir kaip geriau atlikti lenkimus. Žinau tik viena – žiūrovams bus daug dūmų ir garso“, – pasakoja jis.  Šachmatai dūmuose Greitas slydimas šonu yra tikra giljotina padangoms. Todėl po dviejų ratų visi pilotai turės priverstinai sustoti techninio aptarnavimo zonose, kur jiems bus keičiamos galinės padangos. M. Kulvinskas atskleidžia, kad būtent čia prasidės tikrosios „Drift Race“ intrigos. „Privalomas padangų keitimas įneš daug sumaišties. Čia viskas priklausys nuo mechanikų sugebėjimų greitai pakeisti ratus. Manau, kad tai turės įtakos kiekvieno galutinei vietai finiše“, – pasakoja jis. Tuo tarpu G. Levickas juokiasi, kad vienintelė jo strategija šiose lenktynėse – „nenurašyti“ automobilio į griovį, kur jau laukia gelbėjimo automobilis „Nissan Navara“. „Viskas, ko galiu tikėtis, kad prieš startą traukiami burtai man bus palankūs. Jei stovėsiu priekyje – nerizikuosiu aklai paskęsti padangų dūmų debesyje“, – apie laimingus atsitiktinumus kalba lenktynininkas. Taip pat šiemet prie starto linijos stoti jau nori „Drifto karaliai“ Andrius Čibirka, Evaldas Kovalenko bei Andrius Vasiliauskas, Džiugas Matusevičius ir Artūras Ravluškevičius. Naujos „drifterių“ lenktynės „Drift Race“ papildys ir taip pilną „Fast Lap“ varžybų tvarkaraštį, kur vyks „Time Attack“ greičiausio rato sezono nugalėtojų paieškos ir „Wolf Race“ Lietuvos žiedinių lenktynių čempionato aršios kovos. Paskutinio „lt Fast Lap“ etapo startas – rugpjūčio 26 dieną „Nemuno žiedo“ trasoje. Vyks „Time Attack“ greičiausio rato lenktynės, „Wolf Race“ kovos dėl Lietuvos čempiono titulo, naktinis „driftas“ „Šėrykloje“ ir – kaip jau žinote – pirmą kartą organizuojamos „Drift Race“ lenktynės.