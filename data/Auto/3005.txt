Rekordinis šiemet ne tik užsieniečių, bet ir visų dalyvių skaičius: planuojama, kad „Press ralyje 2017“, kuris pirmą kartą vyksta kartu su istorinių automobilių raliu „Lietuva 2017“, dalyvaus apie 70 ekipažų. „Press ralio 2017“ startas vyks birželio 2 d. 10 val. prie Kauno rotušės, o finišas numatytas birželio 3 d. 14.30 val. Palangoje, Vytauto gatvėje. Vėliau visi 70 ekipažų patrauks į Kretingos rajone esantį poilsio kompleksą „Atostogų parkas“, kur sužinos rezultatus ir bus apdovanoti. Neįsivaizduojamas be užsieniečių Birželio 2 dieną prie Kauno rotušės startuosiantis „Press ralis 2017“ bus rengiamas jau 22 kartą. Tai vienintelės tokio pobūdžio žurnalistų lenktynės pasaulyje. Tikras ralis su greičio ruožais, kur vairuotojo vietą ekipaže gali užimti tik žurnalistai. Nenuostabu, kad jis sulaukė didelio kaimynų, rašančių arba kuriančių laidas apie automobilius, susidomėjimo. Renginio organizatorius, „Lietuvos žurnalistų autoklubo“ prezidentas Valdas Valiukevičius prisimena, kad užsieniečiai į lenktynes prisijungė jau nuo pirmojo ralio, vykusio 1996 metais. „Jeigu latvius ir estus galime laikyti užsieniečiais, tai jie dalyvauja jau nuo pat pirmųjų varžybų, – šyptelėjo V. Valiukevičius. – Tarptautiniu šis reginys buvo pripažintas jau 1997 metais, kai prisijungė didelė Rusijos leidinio „Autoreview“ komanda su trimis ekipažais.“ Bėgant metams dalyvių iš užsienio gretos didėjo. „Press ralis“ jau nebeįsivaizduojamas ir be lenkų, ukrainiečių ekipažų, vis didesnėmis grupėmis į Lietuvą birželio pradžioje atvažiuoja ir suomių žurnalistai, varžybas pirmą kartą išbandę prieš 3 metus. Atvažiuoja jie čia ne tik gerai palenktyniauti, bet ir pasismaginti su retai matomais kolegomis, draugais. Šiemet „Press ralio“ starto metu Kauno rotušėje plazdės dar penkios iki šiol nematytos vėliavos: Baltarusijos, Italijos, Indijos, Islandijos ir Vengrijos. Pirmą kartą savo jėgas lietuviškose lenktynėse išmėgins šių šalių automobilių žurnalistai. Naujokai bus turistais Tiesa, ne visi pasiruošę pirmuoju bandymu akceleratorių minti iki dugno nepažįstamoje šalyje, nepažįstamais keliais ir trasomis nepažįstamose varžybose. Kai kurie pasinaudos sugrįžusia „Press ralio 2017“ dalimi – turizmo klase, kurios dalyviai lankys gražiausias vidurio Lietuvos ir Žemaitijos vietoves, kultūros ir istorinius objektus. „Į šį renginį mane pakvietė V. Valiukevičius. Sudomino. Tačiau važiuosime turizmo įskaitoje. Neturiu jokios patirties automobilių sporte, važiuosime SUV automobiliu, pirmą kartą noriu pamatyti aplinką, susipažinti su Lietuva, kolegomis žurnalistais ir gerai praleisti laiką“, – sakė pirmą kartą varžybose startuosiantis „Abw.by“ puslapio redaktorius Aleksas Kvasčinskis, kuris vairuos Lietuvoje nematytą, Kinijoje gaminamą „Lifan“ visureigį.  Pažintinį džiaugsmą į lenktynių azartą iškeis ir „Auto Today“ žurnalistas iš Indijos Yogendra Pratapas. Jis iš karto pripažįsta, kad yra ne lenktynininkas, o keliautojas. Kartu su Vitoldu Miliumi nuvažiavo ne vieną dešimtį tūkstančių kilometrų skersai išilgai maišant Europą ir Aziją. „Apie „Press ralį“ pirmą kartą išgirdau prieš daug metų, kai dar dirbau „Autobild“ žurnale. Man apie jį daug pasakojo V. Milius, knietėjo sudalyvauti. Tačiau proga atsirado tik dabar“, – sako „Auto Today“ žurnalistas. Pirmą kartą tikisi linksmybių Pirmą kartą važiuosiu turistinėje įskaitoje. Reikia susipažinti su renginio specifika, kaip sakoma – apsiuostyti. Važiuoju į šį renginį be jokių lūkesčių, o pagrindinis tikslas – pasimėgauti šia šalimi. Joje buvau jau 4, o gal ir 5 kartus ir spėjau įsitikinti jos grožiu, kultūriniu ir architektūriniu paveldu. Ir tai suderinsiu su kitu pomėgiu – automobilio vairavimu“, – kalbėjo Y. Pratapas. Tuo tarpu pietietis, karšto kraujo italas Federico Baglini iš karto stos į kovą sportininkų įskaitoje. Beje, Lietuvą jis puikiai pažįsta, o savo žurnalistinę patirtį kaupė rašydamas lietuviškam žurnalui „Keturi Ratai“. Tekstus į lietuvių kalbą išversdavo antroji pusė – lietuvė Dalia, kurią jis ir sodins į šturmano kėdę. „Į žurnalistų ralį mane pakvietė V. Valiukevičius dar pernai. Tačiau nebuvau tam pasiruošęs. Šiemet nusprendžiau startuoti sportinėje klasėje. Nors praktiškai neturiu jokios lenktynių patirties, jaučiu joms meilę. Startuosiu tuose greičio ruožuose ir trasose, kurių gyvenime nesu matęs, važiuosiu automobiliu, kurio dar nesu vairavęs ir šalia pasisodinsiu šturmanę, kuri bijo greičio. Gal ir neparodysiu aukštų rezultatų, bet neabejoju, kad bus labai smagu“, – starto nekantriai laukia Federico. Tarptautiškumo nauda eismo saugumui Kuo platesnė „Press ralio“ geografija, tuo smagiau renginio dalyviams ir tuo didesnė nauda renginio partneriams – tą ypač pabrėžia padangų gamintojo „Continental“ atstovai. „Continental“ yra bene visur atpažįstamas prekės ženklas: koncernas turi vystymo ir gamybos taškus 427-iose pasaulio vietose. Būdami tokio dydžio tarptautine kompanija, galime efektyviau propaguoti saugaus eismo vertybes ir naujausių technologijų svarbą, tad mes ypatingai vertiname gilias tradicijas turinčius renginius, kurie pritraukia dalyvius iš įvairių šalių“, – sužinojęs naujieną apie dalyvius iš naujų valstybių, džiaugsmo neslėpė „Continental“ eksporto vadovas Arūnas Kiaušas. Jo teigimu, „Press ralis“ vienija automobilių tema rašančius žurnalistus, o tai ypač svarbu formuojant atsakingą požiūrį šviečiant transporto temomis besidominčius skaitytojus.