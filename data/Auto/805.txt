Penktadienį, po administracinės komisijos ir susipažinimo su trasa dalyvių jau laukė pirmieji du greičio ruožai. Tiesa, juose startavo tik Latvijos ralio čempionate ir pilnoje ralio įskaitoje važiuojantys dalyviai. Sudėjus visas „Rally Alūksnė 2018“ renginyje vykusias įskaitas, ralyje buvo galima išvysti virš 100 dalyvių, tarp kurių – 19 ekipažų iš Lietuvos. Be Latvijos ralio čempionato, vyko Estijos ralio čempionatas bei Lietuvos ir Latvijos ralio sprinto čempionatų įskaitos. „Rally Alūksnė 2018“ ir Latvijos ralio čempionato įskaitoje penktadienį startavo trys ekipažai iš Lietuvos: Vytautas Švedas su Žilvinu Sakalausku („Juta Racing“ komanda), puikų rezultatą Suomijoje prieš savaitę pademonstravęs Martyno Samsono ir Mindaugo Varžos ekipažas („Samsonas Motorsport“ komanda) ir Vytautas Požerinis su Arūnu Jarašiumi, atstovaujantys „ASK Autorikona“ klubui. Deja, po pirmų dviejų penktadienį įvykusių greičio ruožų, M. Samsono ir M. Varžos ekipažas su „BMW M3X“ kovos šeštadienį nebetęsė. „Deja, mašinos susitvarkyti nepavyko. Iš pirmo žvilgsnio atrodė „nieko tokio“, bet paskui paaiškėjo labai daug smulkmenų, kurias reikia neskubant pašalinti, norint, kad mašina būtų pilnoj kovinėj parengty. Kaip bebūtų, mūsų tikslas buvo ir yra „Winter rally“. Manau, ten pabandysim būt stipresni ir geresni, o „skardos“ – tikrai taisomas dalykas“, – sakė komandos šturmanas M. Varža. Tuo tarpu, V. Švedo ir Ž. Sakalausko ekipažas su „Mitsubishi Lancer Evo IX“ bendroje ralio įskaitoje finišą pasiekė 11 vietoje absoliučiai ir užėmė trečiąją vietą „LRC2“ įskaitoje. V. Požerinis ir A. Jarašius su „Mitsubishi Lancer Evo VIII“ finišavo 24 pozicijoje absoliučiai ir trečioje „LRC1“ įskaitos vietoje. Šeštadienį ralio įskaitoje dalyvaujantys ekipažai toliau rinkosi taškus, o sprinto čempionatų dalyviai tik ruošėsi startui: visų dalyvių laukė 6 greičio ruožai ir apie 60 „ralinių“ kilometrų. Pirmosios šeštadieninės ralio atkarpos metu avariją patyrė naujasis šiais metais ralio dalyvių duetas – Egidijaus Gelūno ir Ričardo Baubino ekipažas („Autoralio“ komanda). Dėl technikos pažeidimų jiems teko iš ralio pasitraukti.  Priešpaskutinio greičio ruožo metu dėl techninių gedimų iš ralio pasitraukė dar du lietuvių ekipažai: K. Vitas su T. Klimašausku (ZASK „Akseleratoriaus“ komanda), važiavę „Opel Astra“ automobiliu, bei J. Simaškos ir A. Kropo ekipažas su „BMW 328“ („Mažeikių ASK“ klubas). Bendroje Latvijos ir Lietuvos ralio sprintų įskaitoje geriausią rezultatą pademonstravo R. Steponavičiaus bei E. Globytės ekipažas su „BMW M3“ automobiliu („GSR Motorsport“ komanda): jie finišą pasiekė būdami antroje vietoje absoliučiai ir pirmoje „2WD“ klasės įskaitoje. Kaip po ralio teigė ekipažas, „tai buvo kompaktiškas, smagus ir puikiai suorganizuotas ralis“. Trečioje vietoje absoliučiai liko V. Požerinio ir A. Jarašiaus ekipažas, „4WD“ įskaitoje užėmęs antrąją vietą ir nusileidęs tik lyderio vietą užsitikrinusiam M. Švarco-Švampanio ir A. Lūkinio ekipažui iš Latvijos. Jau kitą savaitgalį Utenoje ralio mėgėjų ir profesionalų laukia ir pirmasis Lietuvos ralio čempionato etapas. Daugiau apie būsimą ralį, pramogas žiūrovams bei informaciją apie trasas galima rasti organizatorių interneto svetainėje https://www.winterrally.lt/. Tuo tarpu, visus ralio, įvykusio Latvijoje, rezultatus, galima rasti čia: http://autorally.lv/?l=5&m=4&r=160.