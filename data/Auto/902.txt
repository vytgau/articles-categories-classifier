Išanalizavus 14-kos konkurse dalyvavusių įmonių pasiūlymus ir įvertinus jų pristatytus automobilius, buvo nuspręsta, kad „CityBee“ automobilių parką papildys keturi dviejų markių automobilių modeliai. Tai 2017-aisiais populiariausiu Europoje tapęs „Volkswagen Golf“ ir trečias populiariausiųjų gretose likęs „Polo“. Prie jų taip pat prisijungs pažangieji japonų hibridai „Toyota Yaris“ ir „Auris“. „CityBee“ vadovas Lukas Yla sako, kad laimėtojai buvo atrinkti remiantis ne tik ekonomiškai naudingiausio varianto kriterijais, ar bandymuose surinktais ekspertų atsiliepimais. Buvo atsižvelgta ir į „CityBee“ klientų norus bei tai, kokiems automobiliams jie teikdavo pirmenybę iki šiol. „Pasirinkome patogius, universalius, lengvai valdomus ir įvairiems gyvenimo atvejams tinkančius automobilius. Žmonėms „CityBee“ yra jau ne tik priemonė įveikti nedidelius atstumus mieste. Jie vis dažniau mūsų automobilius naudoja ilgalaikei nuomai, prireikus antro automobilio šeimoje ar pakaitinės transporto priemonės, norint nusigauti į oro uostą arba vykstant į kitą miestą. Mūsų klientų poreikiai sparčiai auga, tad privalome juos patenkinti. Naujieji automobiliai – vienas iš būdų tai padaryti“, – aiškino L. Yla. „CityBee“ automobilių parko išplėtimas yra ilgalaikės strategijos dalis, kurioje svarbią vietą užima ekologija, tad didelė naujųjų automobilių dalis bus hibridiniai. Pasak „CityBee“ vadovo, kol Lietuvoje nėra elektromobilių vairuotojams patogios infrastruktūros, hibridiniai automobiliai yra geriausia alternatyva, galinti patenkinti tiek trumpų, tiek tolimesnių kelionių poreikius. „Hibridiniai automobiliai padeda tausoti aplinką, bet kartu neriboja vairuotojo laisvės, kuri, vairuojant elektromobilius Lietuvoje, kol kas yra gana apribota. Ypač įveikiant didesnius atstumus“, – tikino L. Yla.  Visi „CityBee“ pasieksiantys naujieji automobiliai turės vairavimo mieste patogumą užtikrinančias automatines pavarų dėžes. Juose taip pat bus sumontuota tokia komforto įranga kaip šildomos sėdynės, „Bluetooth“ ir USB jungtys bei modernūs jutikliniai ekranai. „Auris“ ir „Golf“ modeliai bus papildomai aprūpinti odiniais vairais ir galiniais bei priekiniais automobilio statymo davikliais. Konkurse nugalėjusiais naujaisiais automobilių modeliais startuolio bendruomenė galės pradėti naudotis jau šiais metais. Planuojama, kad 2018 m. „CityBee“ automobilių parkas bus išplėstas iki 750 transporto priemonių, o 2019 m. pabaigoje ūgtelės net iki 1000 klientams prieinamų automobilių. Šiuo metu „CityBee“ paslaugomis galima naudotis šešiuose Lietuvos miestuose: Vilniuje, Kaune, Klaipėdoje, Neringoje, Palangoje ir Gargžduose.