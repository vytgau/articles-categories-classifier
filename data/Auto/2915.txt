Eliminavus imperatyvią nuostatą, būtų palikta galimybė teismui nuspręsti, kada vairuotojui, pažeidusiam KET taisykles, būtų atimamas vairuotojo pažymėjimas. Tokį Administracinių nusižengimų kodekso patvirtinimo, įsigaliojimo ir įgyvendinimo tvarkos įstatymo pakeitimo projektą Seimo posėdžių sekretoriate įregistravo įvairioms Seimo frakcijoms atstovaujantys Seimo nariai Rimas Andrikis, Povilas Urbšys, Agnė Širinskienė, Andrius Palionis, Simonas Gentvilas, Laurynas Kasčiūnas, Algis Strelčiūnas, Sergejus Jovaiša, Dainius Gaižauskas, Petras Gražulis. Žinia, nuo šių metų sausio 1-osios įsigaliojo naujasis Administracinių nusižengimų kodeksas, kuriame buvo sugriežtintos nuobaudos už kai kuriuos KET pažeidimus. Už lenkimą vietose, kuriose pagal KET draudžiama lenkti, ir įvažiavimą į priešpriešinio eismo juostą pažeidžiant KET reikalavimus, privalomu tapo teisės vairuoti atėmimas. Be piniginės baudos nuo 170 iki 230 eurų, vairuotojams privaloma skirti teisės vairuoti atėmimą nuo 3 iki 6 mėnesių. Pažeidėjams, kurie dar nebuvo bausti už minėtus pažeidimus, suteikiama galimybė per 15 dienų sumokėti pusę minimalios baudos, tačiau visiems privalomai atimama teisė vairuoti. Vėl vairuoti galima tik po to, kai atėmimo terminas pasibaigs, o vairuotojai dalyvaus papildomuose mokymuose ir valstybės įmonėje „Regitra“ susigrąžins atimtą teisę. Įstatymo pataisų iniciatorių duomenimis, vien per šių metų sausio mėnesį tokių pažeidėjų, kurie buvo priversti atsisveikinti su vairuotojų pažymėjimais, buvo 143. „Manytina, kad privalomas vairuotojo pažymėjimo atėmimas, padarius minėtą pažeidimą, yra per griežta sankcija, todėl pagrindinis šio projekto tikslas – pakeisti įstatyme numatytą nuostatą, kuria privalomai skiriamas teisės vairuoti transporto priemones atėmimas nuo trijų iki šešių mėnesių“, – sako projektą parengę parlamentarai.