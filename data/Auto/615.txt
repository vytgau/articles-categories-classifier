Sekmadienį (vasario 11 d.) „Arctic Energy World Rally team“ komandos lenktynininkus Švedija pasitiko lengvu šaltuku ir didelėmis sniego pusnimis. „Už lango spaudžia lengvas šaltukas. Lauke apie minus tris laipsnius šalčio. Labai malonus žiemiškas oras, tačiau sniego labai daug. Pasitiko didelės pusnys. Jei ralio metu įpulsime į pusnis, turbūt teks pasidarbuoti nemažai kastuvais, semtuvais, kuriuos organizatoriai rekomenduoja turėti automobilyje. Išties laukia vaizdingi greičio ruožai, kuriuos nekantraujame pradėti susirašyti“, – tik nuskridęs į Švediją įspūdžiais dalinosi D. Jocius. Visgi sportininkas atskleidė, kad laikysis konservatyviosios taktikos. Pirmas dvi ralio dienas planuoja neįsivelti į intensyvias kovas su vietinėmis ralio žvaigždėmis. „Vėl startuosime iš rikiuotės galo. Dalyvių sąraše matome daug vietinių lenktynininkų, kurie tikrai gerai pažįsta vietinius kelius, greičio ruožus. Dėlto pirmomis dienomis tikrai neplanuojame inirtingai kovoti su vietinėmis žvaigždėmis. Pirmiausia pasižiūrėsime, kokios mūsų galimybės“, – sakė D. Jocius. Jo teigimu, intensyviausios ir darbingiausios dienos komandai bus antradienis ir trečiadienis. „Turėsime tik dvi dienas, per kurias privalėsime spėti susirašyti bei susižymėti greičio ruožus. Donatui teks daug rašymo. Pavargs jo dešinė ranka“, – juokaudamasis sakė D. Jocius apie laukančius „Arctic Energy World Rally team“ ekipažo darbus. Ralis startuos vasario 15 dieną (ketvirtadienį), o finišuos vasario 18 dieną (sekmadienį). Iš viso antrajame WRC etape prie starto linijos stos bei susikaus 68 ekipažai. Jiems teks įveikti 314,5 kilometrus sniegu ir ledu padengtais greičio ruožais. D. Jocius ir D. Zvicevičius Švedijos ralyje debiutuos. Lietuviai varžysis „Peugeot 208 R2“ automobiliu, kuris pažymėtas bus 94 numeriu, o savo klasėje turės net 18 konkuruojančių ekipažų.