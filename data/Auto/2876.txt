Rekonstrukcijos metu naujomis bus pakeistos visos aštuonios susidėvėjusios gelžbetoninio viaduko sijos bei sijų atraminiai guoliai, sustiprintos atramos kolonos. Viaduko rekonstrukcijos darbus ketinama baigti iki šių metų pabaigos. Vilniaus miesto savivaldybė praneša, kad rekonstruojant Rodūnės viaduką nuo birželio 13 d. bus draudžiamas eismas pirma eismo juosta, važiuojant nuo Naujininkų centro link. Taip pat bus draudžiamas sunkiasvorio krovininio transporto (daugiau nei 3,5 t) eismas viaduku abiem kryptimis. Krovininio transporto eismas bus nukreipiamas į pietinį miesto aplinkkelį – Tūkstantmečio gatvę. Šviesoforai Švitrigailos, S. Dariaus ir S. Girėno gatvėse bus sureguliuoti taip, kad būtų užtikrintas sklandus transporto srautų judėjimas. Laikinai bus draudžiama sukti į kairę nuo Švitrigailos į Pelesos gatvę. Vairuotojų patogumui aplinkinėse gatvėse bus įrengti informaciniai skydai apie planuojamus eismo pakeitimus bei apylankų maršrutus. Kadangi darbų metu bus ribojamas eismas, savivaldybė atsiprašo gyventojų už laikinus nepatogumus. Eismo dalyviai prašomi būti atidūs, laikytis kelių eismo taisyklių. Kur vasarą sostinėje tikėtis daugiau spūsčių galite sužinoti paspaudę čia.