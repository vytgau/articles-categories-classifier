Kaip teigiama pranešime žiniasklaidai, Lietuvoje „Panamera“ sedanas pasirodė tuo pačiu metu kaip ir kitų Europos šalių „Porsche“ salonuose. Tuo metu pirmi užsakyti „Panamera“ modeliai klientus Lietuvoje turėtų pasiekti dar iki šių metų pabaigos. „Savo klientams vieniems pirmųjų Europoje suteikėme progą su naujuoju „Porsche Panamera“ gyvai susipažinti dar prieš oficialų šio automobilio debiutą. Šiuo metu tai yra labiausiai klientus dominantis modelis „Porsche“ gamoje, kurio išankstiniai užsakymai jau viršijo mūsų lūkesčius. Tikimės, kad galimybė gyvai apžiūrėti ir išbandyti naująjį „Panamera“ mūsų salone paskatins dar didesnį susidomėjimą“, – sako įgalioto „Porsche“ atstovo Lietuvoje bendrovės „Prime Auto“ direktorė Rasa Klimavičiūtė. Šiuo metu galima rinktis iš keturių antros kartos „Panamera“ modelių: dviejų benzininių „Panamera Turbo“ ir „Panamera 4S“, dyzelinio „Panamera 4 Diesel“ ir hibridinio „Panamera 4S E-Hybrid“. Artimiausiu metu „Panamera“ gamą papildys naujas modelis su benzininiu varikliu ir ilgesnės ratų bazės alternatyvos. Pasak R. Klimavičiūtės, daugelis pirmųjų „Panamera“ pirkėjų linkę rinktis galingesnius, prabangesnės komplektacijos modelius.  Lietuva tapo viena iš nedaugelio šalių Europoje, kurioje rugsėjo mėnesį surengtas prabangiojo „Panamera Turbo“ pristatymas prieš oficialų šio sedano debiutą Paryžiaus automobilių parodoje. Naujasis „Porsche“ sedanas mūsų šalyje pasirodė įspūdingu būdu – į pristatymo renginį buvo atgabentas sraigtasparniu. Galingų ir našių variklių gama Galingiausias „Panamera Turbo“ modelis yra aprūpintas 4 litrų darbinio tūrio V8 benzininiu varikliu, varančiu keturis ratus ir išvystančiu 404 kW/550 AG galią bei maksimalų 770 Nm jėgos sukimo momentą. Su šiuo varikliu „Panamera Turbo“ iki 100 km/val. gali įsibėgėti per 3,8 sekundės, o su „Sport Chrono Package“ įsibėgėjimo laikas – vos 3,6 sekundės. Maksimalus išvystomas greitis – 306 km/val. Nepaisant įspūdingų dinaminių charakteristikų, šis modelis išsiskiria sumažėjusiomis degalų sąnaudomis, kurios siekia 9,4-9,3 l/100 km. Keturiais ratais varomame „Panamera 4S“ modelyje naudojamas 2,9 litro darbinio tūrio V6 benzininis variklis, kurio išvystoma galia siekia 324 kW/440 AG, o sukimo momentas – 550 Nm. Šis variklis leidžia „Panamera 4S“ iki 100 km/val. greičio įsibėgėti per 4,4 sekundės, su „Sport Chrono Package“ paketu – per 4,2 sekundės, o maksimalus išvystomas greitis siekia 289 km/val. Vidutinės degalų sąnaudos sudaro 8,2-8,1 l/100 km. „Panamera 4S Diesel“ ratus suka naujas V8 dyzelinis variklis – tai pirmasis dyzelinis variklis „Panamera“ modelio istorijoje, varantis keturis ratus. Šis variklis išvysto 310 kW/422 AG galią ir 850 Nm jėgos sukimo momentą. Gebantis išvystyti maksimalų 285 km/val. greitį, „Panamera 4S Diesel“ yra šiuo metu greičiausias pasaulyje serijinės gamybos automobilis su dyzeliniu varikliu. 100 km/val. greitį jis pasiekia per 4,5 sekundės, o su „Sport Chrono Package“ – per 4,3 sekundės. Vidutinės kuro sąnaudos sudaro 6,8-6,7 l/100 km. Hibridiniame „Panamera 4 E-Hybrid“ naudojamas benzininio šešių cilindrų variklio ir elektrinės pavaros tandemas išvysto 340 kW/462 AG galią ir leidžia pasiekti maksimalų 278 km/val. greitį. Šio sedano bendras variklio ir elektrinė pavaros išvystomas sukimo momentas siekia 700 Nm, jis perduodamas į visus keturis automobilio ratus ir automobiliui leidžia iki 100 km/val. greičio įsibėgėti per 4,6 sekundės. Anot gamintojo, panaudota hibridinė technologija leidžia pasiekti įspūdingai mažas vidutines degalų sąnaudas, sudarančias vos 2,5 l/100 km, ir nedidelę anglies dvideginio emisiją – 56 g/km. Novatoriška salono ergonomika Naujieji „Panamera“ modeliai aprūpinti daugybe standartinių ir pasirenkamų vairuotojo asistavimo sistemų. Automobilyje įdiegta adaptyvios pneumatinės pakabos valdymo sistema „4D Chassis Control“, kuri kontroliuoja visus važiuoklės elementus ir parenka optimalią jų konfigūraciją atsižvelgiant į kelio dangą ir sąlygas. Vairavimo tikslumą dar labiau padidina į vairo judesius reaguojantys ir pasisukantys galinės ašies ratai. Šių automobilių viduje daugelį įprastų valdymo mygtukų pakeitė lietimams jautrūs paviršiai, o į prietaisų skydelį ir centrinę konsolę integruoti didelės raiškos ekranai. Vairuotojo apžvalgos zonoje yra du 7 colių įstrižainės ekranai, o tarp jų – analoginis tachometras. Centrinėje konsolėje tarp vairuotojo ir keleivio integruotas 12,3 colio įstrižainės jutiklinis ekranas, per kurį galima naudotis naujos kartos „Porsche Communication Management“ sistema su interneto navigacija, kitomis interneto funkcijomis, išmaniojo telefono ir „Apple Car Play“ sąsaja. „Panamera 4S“ kaina prasideda nuo 114 tūkst. 708 eurų įskaitant mokesčius, „Panamera 4S Diesel“ – nuo 118 tūkst. 701 eurų, „Panamera Turbo“ – nuo 155 tūkst. 364 eurų, „Panamera 4 E-Hybrid“ – nuo 109 tūkst. 123 eurų.