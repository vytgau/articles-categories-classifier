Šis modelis – iš naujos japonų automobilių linijos, jis pagamintas ant tos pačios platformos, kaip ir koncepcinis hečbekas „Honda Urban EV“, kuris buvo pristatytas Frankfurto automobilių parodoje. „Honda“ atstovų teigimu, abu automobiliai įkūnija dizaino paprastumo filosofiją. Kompanijos „Honda“ generalinis direktoriaus Takahiro Hachigo po mažyčio automobilio pristatymo trečiadienį parodoje Tokijuje sakė, kad dėl „Sports EV Concept“ (techninių) specifikacijų ir viena įkrova nuvažiuojamo atstumo dar nenuspręsta. „Dar nenusprendėme dėl (techninių) specifikacijų ir dėl viena įkrova nuvažiuojamo atstumo, taip pat (nenusprendėme), kada pradėti gaminti automobilį. Šis koncepcinis modelis reprezentuoja mūsų viziją. Bet jei jį pristatinėtume, pirmiausia norėčiau pateikti Japonijos rinkai“, – sakė T. Hachigo. Dėl „Sports EV Concept“ specifikacijų ir pan. dar sprendžiama, o „Urban EV“ – kur kas arčiau rinkos. T. Hachigo teigimu, šis modelis Europoje bus pardavinėjamas nuo 2019 m., o Japonijoje – nuo 2020 m. 