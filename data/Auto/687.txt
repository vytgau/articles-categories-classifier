Alytaus miesto savivaldybės tarybos ir miesto Saugaus eismo komisijos nario Sauliaus Janulevičiaus nuomone, kiti vairuotojai, išvydę rudos spalvos klevo lapo ženklą, galės atpažinti automobilius, kuriuos vairuoja senjorai, ir bus atidesni dėl didesnės avarijų tikimybės. Tačiau garbaus amžiaus vairuotojai tokius pasiūlymus vadina diskriminacija dėl amžiaus, o draudikai ir policininkai pabrėžia, kad pagal avaringumo lygį vyresnio amžiaus vairuotojai nėra pirmaujanti grupė. „Vyresnių žmonių vairuojamų automobilių žymėjimas kaip priemonė dėl saugaus eismo yra labai abejotina, nes nėra jokių objektyvių duomenų, preziumuojančių, kad vyresnis amžius yra susijęs su nesaugiu eismu ar pavojingu vairavimu“, – teigia Lygių galimybių kontrolieriaus tarnybos Komunikacijos skyriaus vedėja Mintautė Jurkutė.