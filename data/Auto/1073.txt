Kaip ir kitos Vokietijos automobilių gamybos bendrovės, pavyzdžiui, „Mercedes“ ir BMW, Ingolštate įsikūrusi „Audi“ pastaraisiais metais laikėsi gana konservatyvaus požiūrio į automobilių dizainą ir stengėsi, kad naujos transporto priemonės pernelyg neišsiskirtų iš viso ligtolinio asortimento. Vis dėlto akivaizdu, kad su Q2 modelio pasirodymu „Audi“ jau leido sau mesti iššūkį ilgainiui nusistovėjusioms dizaino taisyklėms. Kaip tvirtino įmonės vadovas Rupertas Stadleris, kartojimu pagrįsto dizaino buvo laikomasi kaip savotiško garanto, kad „Audi“ automobiliai bus nesunkiai atpažįstami naujose ir besiformuojančiose rinkose, tokiose kaip Kinija. „Dabar, kai Kinijoje pakankamai išpopuliarėjome, galime pamažu tokį požiūrį pakeisti ir suteikti kiekvienam automobiliui autentišką išvaizdą,“ – aiškino jis. Už dizaino sprendimus įmonėje atsakingas Marcas Lichte teigia negalįs nepripažinti, kad nuo šiol veriasi vis platesnė erdvė įvairovei. „Mūsų automobiliai gaminami ne trumpiau kaip po šešerius metus. Tiek laiko neblėstantį populiarumą šiandieniniame pasaulyje, be kitų aplinkybių, gali garantuoti ir unikalus, išskirtinis dizainas“, – pridūrė jis. M. Lichte įsitikinęs, kad didžiausio proveržio dizaino srityje pavyks sulaukti pasirodžius didesniam skaičiui „Audi“ elektromobilių. Startą naujovėms, kaip jis teigia, turėtų duoti kitąmet į kelius išriedėsiantys vien elektra varomi miesto visureigiai. Dizaino specialistas laikosi nuomonės, kad kompaktiška elektrinės galios pavaros konstrukcija leis ypač sumaniai pakeisti automobilių proporcijas. M. Lichte viliasi, kad dizaineriai ateityje galės imtis lig šiol nemėgintų sprendimų ir laisviau eksperimentuoti, todėl galbūt pasiūlys transporto priemonių su trumpesnėmis iškyšomis ir žemesniais variklio dangčiais.