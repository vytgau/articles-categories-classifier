575 kumpiai „Regitra“ paskelbė konkursą, pagal kurį perka 3,5 tonos kiaulienos kumpio. Ne bet kokio – kumpis turi būti ne mažiau nei metus brandintas, marinuotas ir vytintas, o pakuotėje privalo būti kumpio stovas ir kumpiui skirtas pjaustyti peilis. Nors konkursas paskelbtas įsigyti pusketvirtos tonos kumpio, „Regitra“ sutartyje numato, kad gali pirkti ir mažiau. Bet kokiu atveju konkursas paskelbtas įsigyti 575 kumpius, kurio kiekvieno svoris yra apie 6 kg. Prekės turi būti pristatytos į VĮ „Regitra“ padalinius iki 2017 m. gruodžio 28 d. Dovanos darbuotojams Kaip DELFI teigė „Regitros“ komunikacijos skyriaus vadovė Ingrida Kuorytė, šiemet įmonei pavyko pasiekti itin gerų rezultatų. „Buvo praplėstas ne tik teikiamų paslaugų spektras, tačiau ir žymiai pagerinta paslaugų kokybė. Dar metų pradžioje buvo prisiimta papildoma funkcija – vairuotojo pažymėjimų grąžinimas po netekimo, taip pat vairuotojų egzaminavimas pradėtas vykdyti tik realiame eisme. Svarbu pastebėti ir tai, jog nuo šių metų gruodžio 1 dienos „Regitra“ prisideda prie Vyriausybės tikslų įgyvendinimo ir padės efektyviau surinkti mokesčius į valstybės biudžetą. Asmenys, kurie nebus sumokėję baudų už Kelių eismo taisyklių pažeidimus, negalės gauti vairuotojo pažymėjimo, kas paskatins būti labiau atsakingiems. Taigi, įmonė ne tik pati siekia efektyviai valdyti įmonės lėšas, bet ir prisideda prie bendro valstybės biudžeto lėšų surenkamumo“, – teigė I. Kuorytė. Artėjant svarbiausioms metų šventėms „Regitra“ nusprendė pamaloninti savo darbuotojus. „Atsižvelgiant į pasiektus rezultatus ir ambicingus tikslus kitiems metams, įmonė nusprendė Šv. Kalėdų proga padėkoti savo darbuotojams ir juos paskatinti suorganizuojant staigmeną. Buvo nutarta kiekvienam darbuotojui padovanoti po simbolinę dovaną. Jos įsigijimui yra paskelbtas viešojo pirkimo konkursas. Konkurse be išimties gali dalyvauti visi tiekėjai, o nugalėtojas bus skelbiamas atsižvelgiant į mažiausią pasiūlytą kainą“, – sako I. Kuorytė. Įmonės duomenimis. šiuo metu visoje Lietuvoje „Regitroje“ dirba apie 570 darbuotojų, kurie egzaminuoja būsimus vairuotojus, išduoda vairuotojo pažymėjimus ir tvarko transporto priemonių registro duomenis. „Kadangi įmonė vykdo pakankamai specifinę veiklą, kuriai įgyvendinti reikia siauros srities ir aukščiausio lygio profesionalų, siekiama juos išlaikyti bei motyvuoti. Svarbu pastebėti ir tai, jog „Regitra“ yra antro lygio valstybės įmonė, kuri ne tik išsilaiko, bet ir įneša atitinkamą dalį į šalies biudžetą. Vien pernai metų „Regitros“ indėlis viešiesiems finansams sudaro beveik 7,1 mln. Eur, kurio didžioji dalis (beveik 4 mln.) sumokėta į valstybės socialinio ir sveikatos draudimų biudžetus“, – paaiškino I. Kuorytė.