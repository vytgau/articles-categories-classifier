Taip pat, pasak dr. Degenharto, kur kas svarbiau diegti inovacijas ir išradimus nei įvedinėti elektromobilių kvotas, rašoma kompanijos pranešime žiniasklaidai. „Automobiliai tampa mūsų biurais ir namais – gyvenamąja erdve ant ratų. Tačiau didesnė aplinkos apsauga ir eismo įvykių mažinimas gali būti pasiekti tik plačiu mastu įgyvendinant pažangiausius sprendimus. Neįmanoma naudoti įstatymų svertų bandant įdiegti naujausias technologijas, – sako dr. Degenhartas. – Kai kalbame apie elektromobilius, finansinės paskatos jų įsigijimui nėra pakankamai veiksnios ir nemanome, kad valdžios nurodymai, kokią gamintojų automobilių dalį turi sudaryti elektromobiliai, yra logiški. Inovacijos yra kur kas labiau įtikinančios nei valdžios įsikišimas.“ Trys inovacijų kryptys: savavaldžiai automobiliai, elektromobilumas ir jungiamumas „Continental“ vadovas išskyrė kompanijos kuriamas inovacijas, kurios padės spręsti pagrindinius ateities automobilių pramonės iššūkius. Ateities automobilių salonai bus pritaikyti ne tik vairuotojo poreikiams, bet ir esamai eismo situacijai – visa tai vyks intuityviai, sumaniai ir interaktyviai. Pavyzdžiui, vairuotojui informacija galės būti pateikiama ne tik prietaisų skydelyje ar centre esančiame ekrane, bet ir bet kurioje salono vietoje. O automobiliui važiuojant savavaldžiu režimu, salonas transformuosis ir jame neliks dalies valdymų prietaisų, taip pat tuo metu priekinio stiklo paviršiuje galės būti rodomi filmai ar kita informacija. Taip pat jau labai greitai elektros varikliai taps mažesni, lengvesni ir pigesni. Pavyzdžiui, tokie kaip „Continental“ integruotas pavaros modulis, kurio serijinė gamyba bus pradėta 2019 metais – tai viename, itin lengvame bloke esanti transmisija ir valdymo elektronika – ši pavara sveria tik 75 kilogramus, bet pasiekia 150 kW galią, kuri gali būti padidinta net iki 320 kW.  Taip pat dr. Degenhartas akcentavo ir itin didelę naujos kartos akumuliatorių kūrimo svarbą, siekiant proveržio elektromobilių rinkoje. „Šiandieniniai ličio-jonų akumuliatoriai yra per sunkūs, per dideli, per silpni ir per brangūs, o kietojo elektrolito akumuliatorius galima įkrauti greičiau ir jie yra saugesni. Tikimasi, kad šių naujos kartos akumuliatorių serijinė gamyba bus pradėta 2023 metais ir, pasak ekspertų, jų kaina bus žymiai mažesnė – jei dabar viena akumuliatoriaus kilovatvalandė kainuoja maždaug 200 eurų, tai ateityje kaina bus mažesnė nei 100 eurų. O tai reiškia, kad elektromobilis su 75 kWh talpos akumuliatoriumi, kuriuo bus galima nuvažiuoti maždaug 500 kilometrų, kainuos kaip įprastas dyzelinis automobilis. Ir tai jau bus esminis svertas didesniam šios technologijos pripažinimui tarp pirkėjų ir naudotojų“.