„Levante“ yra neseniai debiutavęs naujas modelis, atstovybes Šiaurės Amerikoje jis pasiekė tik praėjusių metų rugsėjį, o jau gruodį, sausį ir vasarį buvo pranešta apie šio modelio atšaukimą iš Šiaurės Amerikos rinkos. Ir štai kovo mėnesį pranešama apie dar vieną atšaukimą. Šįkart problemų kelia transmisija, kuri pati persijungia į neutralų režimą – ypač važiuojant nedideliu greičiu, kaip būna mieste spūstyse. Vargu ar kam patinka, kai automobilis ima savivaliauti, ypač jei tas automobilis kainuoja apie 100 tūkst. eurų. Dėl šios problemos italų automobilių gamintoja vien Jungtinėse Valstijose atšaukė 3299 „Levante“ automobilius. Tai netgi daugiau, nei ji jų spėjo parduoti nuo to laiko, kai pristatė šį automobilį JAV rinkoje. Kitaip tariant, JAV buvo atšaukti visi „Levante“ automobiliai. Problemą išspręsti galima paprasčiausiai atnaujinus programinę įrangą, tai numatyta pradėti vykdyti šio mėnesio pabaigoje. Tačiau keturi atšaukimai per keturis mėnesius verčia „Levante“ savininkus susimąstyti.