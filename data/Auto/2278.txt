„Jeigu nekilnojamo turto brokerio paklausite, kas yra svarbiausia ieškant būsto, jis atsakys vienareikšmiškai – vieta, vieta ir dar kartą vieta. Tai yra svarbiausia. Ieškodami naujų namų „Braliukų mūšiui by AZO“ mes vadovavomės tuo pačiu principu. Pernai varžybos vyko S. Dariaus ir S. Girėno aerodrome ir tai buvo puiki vieta, nes nebuvo į ką atsitrenkti, tad varžybos praėjo sklandžiai, tačiau kažko trūko. Magijos, žavesio, jaudulio – daugiau nei pusmetį galvojome, kas tai galėtų būti. Ir sugalvojom – trasos iššūkio. Todėl, numodami ranka į visus logiškus aspektus ir laukiančius iššūkius, su visu „Braliukų mūšiu by AZO“ bei daugiau nei penkiomis dešimtimis aukščiausio lygio „drifterių“ mes kraustomės į Kauno miestą. Taip, po dvejų metų pertraukos, „driftas“ grįš į Kauno gatves“, – su šypsena veide pasakoja renginio organizatorius Linas Ramoška. Pernai vengę daug laiko, lėšų ir jėgų atimančios laikinos miesto trasos įrengimo, šiemet renginio organizatoriai priima šį iššūkį ir tai daro tik dėl vienos priežasties: „ Šimtą metų visi norėjo nuo to kalno nuslysti šonu ir dar legaliai – laikas pildyti senas svajones ir tuo pačiu „braliukams“ pateikti naujų staigmenų. Tiek latviai, tiek estai žino, jog lenktynės Kauno gatvėse negali nuvilti, tad šiemet tikimės sulaukti dar daugiau ir stipresnių svečių. Tuo tarpu aš nuoširdžiai tikiuosi, jog mūsų „drifteriai“ sugebės draugiškai priimti svečius, bei sėkmingai parodyti kelią namo“, – juokiasi Linas.  „Braliukų mūšis by AZO“ Kauno miesto gatves okupuos rugsėjo 9-10 dienomis. Varžyboms parinkta visiškai nauja vieta – Šiaurės prospekto kalno atkarpa tarp Jonavos gatvės ir Sukilėlių prospekto. Organizatoriai jau paskaičiavo, jog norint tinkamai ir saugiai įrengti trasą, prireiks apie 2,1 kilometro ilgio didelės tvoros, 600-700 metrų mažesnės tvorelės, bent 100 vienetų pamatinių betono blokų. Norint užtikrinti tinkamą matomumą žiūrovams, trasoje bus įrengta tribūna, didelis vaizdo ekranas, leisiantis stebėti kovų pakartojimus, bei VIP ložė, žiūrovams kaip visada bus prieinama dalyvių zona. Visai infrastruktūrai įrengti ir išmontuoti prireiks nemažai laiko, tad skaičiuojama, jog renginys fiziškai užtruks apie savaitę, nors pačios varžybos truks tik dvi dienas. „Po pernai mes jau gavome klausimų, kam statėm tokią didelę tribūną (100 metrų ilgio), kodėl šiemet varžybas keliame į miestą, juk tai šimtą kartų sudėtingiau, nei tiesiog surengti varžybas „Nemuno žiedo“ trasoje, tačiau mūsų mintis šiuo atveju paprasta: Lietuvoje yra aukščiausio lygio pilotų, aukščiausio lygio bolidų, Lietuvoje yra tikrų šio sporto fanų, tad visi jie nusipelnė bent vieno aukšto lygio renginio per metus ir „Braliukų mūšis by AZO“ yra pasiruošęs tai suteikti“, – tęsia organizatorius. Kartu su Baltijos šalių čempionato finalu įvyks ir Lietuvos, Latvijos bei Estijos „drifto“ čempionatų finalai, Latvijos PRO-AM lygos varžybos, tad vienu metu paaiškės net trijų šalių čempionai. Platesnė renginio informacija – www.braliukumusis.lt