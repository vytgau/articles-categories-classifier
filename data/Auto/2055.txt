Tikrinamos ir teorinės, ir praktinės žinios Panevėžyje vairuotojų laukia teorinės ir praktinės rungtys. Pirmojoje dalyviai turės atsakyti į 30 klausimų apie saugų eismą, vairuotojo elgesį ekstremaliomis situacijomis (pavyzdžiui, gesinant automobilį), pademonstruoti savo nusimanymą transporto sektoriuje bei jo istorijoje. Antrojoje atrankos etapo dalyje vairuotojams reikės įrodyti, kad jie pasižymi ne tik puikiomis teorinėmis žiniomis, bet ir praktiniais įgūdžiais. Čia jiems teks vairuoti „Toyota C-HR“ automobilį ir suvaldyti jį slalomo trasoje ant asfalto bei slidaus paviršiaus, atlikti kitas vairavimo užduotis. Šios užduotys gali pasirodyti panašios į tas, kurias tenka atlikti vairavimo egzamino metu „Regitroje“, tačiau tai tik pirmas įspūdis: „Geriausio Lietuvos vairuotojo“ teorijos ir praktikos egzaminai yra tarsi aukštesnis vairavimo egzaminų lygis. Teorijos užduotyje surinkti 80 procentų teisingų atsakymų pavyksta retam vairuotojui, o praktikoje apsieiti be didesnių ar mažesnių klaidų turbūt išvis neįmanoma. Šių metų „Geriausio Lietuvos vairuotojo“ konkursas – pirmasis per 16-os metų istoriją, kuriame visi atrankos etapai vyks specialiose saugaus vairavimo autodromuose su slidžiomis dangomis. Rugsėjo 9-ąją vairuotojai rungsis atrankos etape Panevėžio darbo rinkos mokymo centro (DRMC), rugsėjo 16-ąją – Klaipėdos Ernesto Galvanausko DRMC, rugsėjo 23-iąją – Šiaulių DRMC autodromuose. Finalas, į kurį pateks po septynis geriausiai pasirodžius kiekviename atrankos etape, vyks rugsėjo 24-ąją Šiaulių DRMC autodrome. Konkurse išmokstama naujų įgūdžių Kiekvienais metais atrankos etapuose dalyvauja po kelis šimtus žmonių, ne išimtis – ir šiemet. Etape Panevėžyje ketina dalyvauti triženklis skaičius žmonių ir jų kiekvieną dieną atsiranda keliomis dešimtimis daugiau. 2014-aisiais geriausiu Lietuvos vairuotoju tapęs vilnietis Dominykas Danys šių metų konkurse dalyvaus jau 8-ąjį kartą. Paklaustas apie pagrindinius konkurso privalumus, jis atsakė vienu sakiniu: „Dalyvauju todėl, kad smagu, čia yra proga pasivažinėti naujais „Toyota“ automobiliais“. Tačiau netrukus jis išvardijo kur kas daugiau priežasčių. „Naudinga, nes įgauni naujų žinių. Konkursas priverčia kasmet perskaityti naujausią kelių eismo taisyklių knygelę, mat joje visuomet būna kokių nors redakcijų, į kurias reikėtų atkreipti dėmesį. Jis primena ir išmoko teisingai suteikti pirmąją pagalbą. Dabar net galvoju, kai lankiau vairavimo kursus, ar mus mokė to, ko išmokė seselės konkurse. Taip pat čia išmokau vairuoti automobilį su priekaba“, – naudinga patirtimi džiaugėsi D. Danys. Praėjusių metų moterų įskaitos nugalėtoja – „Geriausia Lietuvos vairuotoja 2016“, – Olga Židovlenkova neslėpė, kad vien buvimas konkurse su bendraminčiais yra naudingas, nes iš patyrusių kolegų yra ko pasimokyti. „Konkursas leidžia susimąstyti, ką darai ne taip. Kaip tu mąstai, ką darai ne taip. Čia susitinki su kitais gerais vairuotojais. Pradedi bendrauti su bendraminčiais. Ir pradedi analizuoti kažkokias situacijas, išgirsti įdomių istorijų“, – sako mergina. Ji pabrėžia, kad tokio tipo renginiai augina vairuotojų kultūrą kelyje – pabuvę profesionaliausių Lietuvos lengvųjų automobilių vairuotojų draugijoje tiek renginio naujokai, tiek patyrę dalyviai atranda savyje rezervų, kaip kasdien gatvėse elgtis dar kultūringiau. O. Židovlenkovos mintims pritaria ir vieno iš renginio partnerių, automobilių detalių gamintojo „Bilstein Group“ atstovas Lietuvoje Donatas Barcys. „Kiekvienas vairuotojas, kuris turi galimybę ir noro sudalyvauti tokiuose konkursuose, kelia savo supratingumo lygį, ko Lietuvos keliuose šiuo metu trūksta. Supratingumas kalba apie viską: ir apie kultūrą, išmanymą, techninius dalykus, bendravimą, pagalbą kelyje ir tiesiog bendrą išprusimą bei gerą laiko praleidimą“, – tvirtina D. Barcys.