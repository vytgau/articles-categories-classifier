Indijos korporacijai „Tata Motors“ priklausanti automobilių gamykla pristatė vien elektra varomą padidinto pravažumo automobilio (SUV) modelį „Jaguar I-Pace“ Los Andžele vykusioje automobilių parodoje. Į gatves šis automobilis turėtų išriedėti 2018-aisiais metais. Elektrinių transporto priemonių gamybai įmonė ryžosi reaguodama į didėjanti kuo mažiau žalos aplinkai darančių transporto priemonių poreikį. „Mes įgyvendiname ateities viziją, stengiamės suformuoti individualų požiūrį į autonomiją, susisiekimą ir elektrifikaciją bei siekiame, kad klientai turėtų kuo didesnį pasirinkimą“, – sako įmonės vadovas Ralfas Spethas.  Pernai „Jaguar Land Rover“ atstovai teigė dukart praplėsiantys Vidurio Anglijoje įkurtą galios pavarų inžinerinių sprendimų centrą, mat paskatinus teršalų išmetimą mažinančių technologijų kūrimą pavyktų pagaminti daugiau aplinkos neteršiančių transporto priemonių – juk būtent joms priklauso viena iš sparčiausiai šiuo metu besivystančių Didžiosios Britanijos naujų automobilių rinkų. Rugsėjo mėnesį R. Spethas teigė, kad Didžiojoje Britanijoje turėtų būti gaminami ir elektros akumuliatoriai, ir transporto priemonės. Pasak „Jaguar Land Rover“ atstovų, įmonė neketina atsisakyti planų gaminti ir dyzelinius bei benzininius variklius, taip pat įkraunamus hibridinius automobilius.