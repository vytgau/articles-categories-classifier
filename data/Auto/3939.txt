Nuo Dakaro ralio finišo prabėgo mėnuo, tačiau B. Vanagas vis dar nežino, kada Havro (Prancūzija) uoste galės atsiimti savo techniką. Jį ir kai kuriuos kitus ralio maratonų dalyvius smarkiai spaudžia laikas, mat tik dešimt dienų beliko iki pirmo pasaulio pirmenybių etapo starto. O lenktyninius automobilius dar reikės nugabenti toli į šiaurės rytus – iki pat Karelijos. „Vakar internete pasižiūrėjau, kur tas laivas – jis buvo netoli Senegalo krantų. Procesas nelabai spartus“, – DELFI sakė B. Vanagas. Pasak jo, už technikos plukdymą per Atlantą atsakingi Dakaro ralio organizatoriai yra pažadėję trečiadienį tiksliai pasakyti, kada įvyks „išsilaipinimas“ Havre. Varžybos Rusijoje vyks vasario 24-26 dienomis. „Rusijos etapas pakibęs ant plauko, visas čempionatas – taip pat“, – pripažino B. Vanagas. Dėl sankabos gedimo nė dorai apšilti šių metų Dakaro ralyje nespėjęs pilotas neigiamas gerbėjų emocijas sausį paskubėjo nustumti į šoną žinia apie naują tikslą – planus dalyvauti pasaulio ralio maratonų pirmenybėse. Grįžęs į Lietuvą, 39-erių vilnietis patikslino DELFI nusitaikęs į pirmus keturis etapus (iš vienuolikos), o dėl likusios čempionato dalies spręsiantis varžyboms įsibėgėjus. Bet gali būti, kad pasaulio čempionate jis taip ir nestartuos. Praėjusį sekmadienį B. Vanago komanda specializuotame lenktynių technikos skelbimų portale pranešė išparduodanti savo garažą. Ant prekystalio atsidūrė ne tik maždaug 0,5 mln. eurų vertės „Toyota“ visureigis, bet ir techniniam aptarnavimui skirtos transporto priemonės. Lenktyninio automobilio ir pagrindinio serviso sunkvežimio kainos nenurodomos – pasak B. Vanago, prekės labai specifinės, todėl jų vertė priklauso nuo individualaus pirkėjo ir derybų. Už autobusą, perdarytą į ištaigingą namelį ant ratų, prašoma 98,5 tūkst. eurų, techninio aptarnavimo autobusiukas įvertintas 12,8 tūkst. eurų. „Labai domisi mūsų sunkvežimiu, nes jis, nors ir brangus, yra unikalus. O lenktyniniu automobiliu didelio susidomėjimo nėra, bet jo ir nereikia – paprastai būna taip, kad pirmas interesantas ir nuperka. Automobilio pardavimas – normalus darbinis procesas. Planuojame galbūt pakeisti techniką, bet yra keletas neatsakytų klausimų“, – sakė B. Vanagas. Neoficialiomis žiniomis, jis artėja prie susitarimo su „Toyota“, leisiančio pardavus beveik nenaudotą savo visureigį įsigyti naujausios modifikacijos jo „jaunesnįjį brolį“. Esą tai turėtų įvykti liepą. „Viena iš galimybių yra būtent tokia. Bet tai dar nėra patvirtinta“, – džiaugtis neskubėjo B. Vanagas. Tad pilotas kol kas nekerta nežinioje pančiojančių Gordijaus mazgų: oficialių pranešimų apie pasaulio ralio maratonų čempionatą ir kitų metų Dakaro ralį reikės palaukti. Primename, kad B. Vanagas dabartinį savo „Toyota Hilux“ automobilį, ruoštą lenktynėms belgų kompanijos „Overdrive“, nusipirko praėjusiais metais. Prieš tai lietuvis du sykius įveikė Dakaro ralį senesnės modifikacijos „Toyota“, o 2013 ir 2014 metais finišą pasiekė vairuodamas latvišką „OSCar“ visureigį.