Nieko keisto: tokia jau žmogaus prigimtis – bijoti visko, kas nepažįstama, svetima ir nesuprantama. Tai vienas iš išgyventi padedančių instinktų. Turint tai omenyje, naujos Jungtinėse Valstijose atliktos apklausos rezultatai tarsi ir neturėtų stebinti – amerikiečiai nuoširdžiai bijo savarankiškų automobilių, skelbia thetruthaboutcars.com. Naujausias „American Automobile Association“ (AAA) tyrimas atskleidė, kad realybė gali būti dar sudėtingesnė. Didžioji apklaustųjų dalis prisipažino bijantys važiuoti savarankiškame automobilyje, o daugiau nei pusė pareiškė, kad mintis, jog keliais teks dalintis su autonominėmis transporto priemonėmis, jiems neatrodo saugi. Panašu, kad tai tikrai ne pati geriausia žinia automobilių gamintojams, juo labiau atsižvelgiant į faktą, kad visi iki vieno didžiųjų automobilių gamintojų šiuo metu investuoja būtent į technologijas, reikalingas autonomiškiems automobiliams. „Šiuo metu dėl autonomiškų automobilių technologijų vyksta įnirtingos lenktynės, bendrovės skuba kuo greičiau pristatyti savas savarankiškų automobilių versijas mūsų keliuose. Nepaisant to, nors vairuotojai iš JAV ir pirktų autonomiškumo technologija aprūpintus automobilius, jie ir toliau nuoširdžiai bijo visiškai savarankiškų transporto priemonių“, – teigia AAA automobilių inžinerijos ir pramonės ryšių vadovas Gregas Brannonas. AAA apklausoje dalyvavo 1012 atsitiktine tvarka atrinktų pilnamečių respondentų. Paaiškėjo, kad 78 proc. apklaustųjų bijotų važiuoti kaip keleiviai savarankiškame automobilyje. Akivaizdu, kad daugiau baimių šiuo klausimu turi vyresni žmonės, tačiau net 73 proc. amžiaus grupės nuo 18 iki 36 metų žmonių pripažįsta, kad tai bauginanti mintis. Be to, moterys šiuo klausimu turi daugiau baimių nei vyrai. Paklausti, kaip jaustųsi važiuodami tais pačiais keliais kaip ir savarankiški automobiliai, amerikiečiai jau nebebuvo tokie kategoriški. Tik 54 proc. respondentų pareiškė, kad jaustųsi ne itin saugūs tarp kompiuterių valdomų automobilių. Vos 10 proc. apklausos dalyvių pareiškė, kad važiavimas kartu su autonomiškais automobiliais jiems papildomų nuogąstavimų nekelia. Geroji žinia automobilių gamintojams yra ta, kad dauguma žmonių, nepaisant baimių, ir toliau mano, kad autonomiški automobiliai – vienas iš galimų ateities transporto pasirinkimų. Nors šiuo klausimu vyresnių žmonių nuomonės pasidalija po lygiai, vadinamojo tūkstantmečio karta šiuo klausimu turi aiškesnę nuomonę – teigiamai savarankiškus automobilis vertina 70 proc. 2016 metais AAA atliktas tyrimas atskleidė kone identiškus rezultatus. Tai reiškia, kad žmonėms trūksta elementarios informacijos, kaip vyksta autonominių automobilių technologijos pažanga. Kaip ten bebūtų, žmones labiausiai neramina tokių transporto priemonių saugumas. Panašu, kad pamirštama, jog žmonių klaidos keliuose žudo daugiausiai.