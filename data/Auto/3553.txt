Eismo įvykiuose neretai automobilis sugadinamas itin smarkiai ir dėl sunkiai pažeistų pagrindinių transporto priemonės dalių draudimo bendrovėms remontuoti tokį automobilį finansiškai neapsimoka. Eismo įvykio metu padarytos žalos nustatymo ir išmokos mokėjimo taisyklės numato, kad automobilį remontuoti ekonomiškai netikslinga, kai būtinos išlaidos transporto priemonės remontui sudaro 75 proc. automobilio rinkos vertės iki eismo įvykio arba yra dar didesnės. „Sunkiai sugadintos transporto priemonės laikomos atliekomis, kurias būtina sutvarkyti. Tačiau dažnai draudimo bendrovės tarpininkauja dėl ENTP pardavimo asmenims, kurie tokias transporto priemones remontuoja pardavimui galimai nesilaikydami aplinkos apsaugos bei kitų reikalavimų dėl automobilių techninės priežiūros ir remonto. Nereti atvejai, kai ENTP įsigiję asmenys automobilius ardo, nors tam neturi leidimo“, – sako Eksploatuoti netinkamų transporto priemonių tvarkytojų asociacijos (ENTPTA) vadovas Vladimiras Jankoitas. Pasak jo, kai į gatves išvažiuoja transporto priemonės, tapusios automobilių laužu, nors ir laikinai prikeltos naujam gyvenimui, kyla nemažai pavojų eismo saugumui. „ENTP turi būti saugiai, tinkamai ir nekenkiant aplinkai bei žmonių sveikatai išardytos. Yra nemažai automobilių dalių (hidrauliniai ar tepaliniai amortizatoriai, akumuliatoriai, degalų ir tepalo filtrai, panaudota alyva ir pan.), kurios yra priskiriamos pavojingoms atliekoms. ENTP turi būti apdorojamos taip, jog susidarytų kuo mažiau atliekų ir tinkamos naudoti dalys būtų panaudojamos pakartotinai. Susidariusios automobilių atliekos yra rūšiuojamos ir perdirbamos“, – sako Gamintojų ir importuotojų asociacijos (GIA), Elektronikos gamintojų ir importuotojų organizacijos (EGIO) vadovas Alfredas Skinulis. Pagal Lietuvos teisės aktus, ENTP turi būti perduotos atliekų tvarkytojams, turintiems teisę užsiimti tokių transporto priemonių surinkimu ir tvarkymu. Automobilių atliekos taip pat gali būti atiduotos transporto priemonių gamintojams ir importuotojams arba pristatytos į jų įsteigtas ENTP priėmimo vietas. GIA su partneriais yra sukūrusi įvairių atliekų surinkimo ir tvarkymo sistemą. Asociacija taip pat kasmet vykdo aplinkosauginį projektą „Mes rūšiuojam“, skirtą įmonėms, įvairioms organizacijoms, švietimo ir mokslo įstaigoms, autoservisams. Projekto metu renkamos elektros ir elektroninės įrangos, nešiojamų baterijų ir autoservisų atliekos.