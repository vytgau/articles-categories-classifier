Automobilių pasaulyje naujausia srovė neabetojinai yra miesto visureigiai. „Aukšta sėdėsena, didesnis saugumo jausmas, padidintas pravažumas“, – tokį tradicinį krosoverio pristatymą išgirs dažnas atėjęs į pardavimo saloną. Tačiau jiems oponuojantiems šie argumentai negroja. „O man kaip tik patinka automobilyje sėdėti kaip įmanoma žemiau“. „Negražu, man labiau patinka klasikinės formos“. „Koks ten padidintas pravažumas, vis tiek varomas dviem ratais.“ Tokius ir panašius pastebėjimus esu girdėjęs ne kartą. Pažiūrėjus tendencijas atskleidžiančią Senojo žemyno statistiką, akivaizdu, kad krosoveriai vis labiau suvalgo klasikinių modelių – sedanų, universalų ar hečbekų – pardavimus. Tačiau, kol visi automobiliai dar nevirto SUV modeliais, gamintojai nespjauna ir į tradicinių formų pageidaujančiųjų poreikius. Šiandien panagrinėkime vieną iš tradicionalistų gvardijos atstovų – korėjietišką universalą. Konkrečiai: praėjusių metų pabaigoje Lietuvą pasiekusį „Kia Optima Sports Wagon“, pažiūrėkime, ką jis gali pasiūlyti krosoverio nenorinčiam, bet pakankamai panašių poreikių turinčiam pirkėjui. Raudonas taškas Reklaminiuose pranešimuose „Kia“ skelbia pradėjusi „naują dizaino istorijos erą“. Šūkis skambus, tačiau būtų sunku priekabiauti prie šio gamintojo automobilių apipavidalinimo sprendimų, kurie kas metus skina prestižinius „Red Dot“ apdovanojimus. Iš tiesų, vedama buvusio „Audi“ dizaino vadovo Peterio Schreyerio (geriausiai žinomo už ikoniško modelio „Audi TT“ išvaizdą) specialistų komanda kuria vieną už kitą vis geriau atrodančius automobilius. Tą patį galima pasakyti ir apie „Optima SW“ – jis atrodo modernus, dinamiškas ir tiesiog išvaizdus automobilis. Ar toks pat įspūdis įsėdus į saloną? Interjere, subjektyviai, grožio šiek tiek mažiau. Ergonomika čia nebloga, vairuotojui patiks, kad centrinės konsolės prietaisai ir ekranas (priklausomai nuo įrangos lygio – 7 arba 8 colių skersmens) šiek tiek pasukti į jį, galima pagirti ir išaugusį kiekį kokybiškų medžiagų, tačiau analoginis prietaisų skydelis (nors ir patogus) to modernumo jausmo, koks apima žiūrint į automobilio eksterjerą, nesuteikia. Kaip ir mygtukų gausa ar vietomis vis dar prasimušantys kieti plastikai. Bet tikras šviesulys yra „Harman Kardon“ 490 vatų galingumo garso sistema su 8 garsiakalbiais – ji verta pagyrimo, kaip ir faktas, kad ši aparatūra montuojama jau nuo antrojo (iš viso siūlomi keturi) įrangos lygmens. Nelabai patiko tai, kad durelėse kišenės nedidelės – jose vos telpa 0,5 litro talpos gėrimų buteliukai. Vietos smulkiems daiktams pasidėti mašinoje turėtų pakakti: yra dvi didesnės dėtuvės, speciali vieta telefonui su bevielio įkrovimo funkcija androidams (nesiūloma tik bazinėje įrangoje arba modeliuose su mechanine pavarų dėže), nors tik vienas USB lizdas priekyje, kas šiuolaikiniam kelionėms taikomam automobiliui mažoka. Guodžia tai, kad dar vienas lizdas yra gale. Erdvė ir kiti privalumai Automobilis – pagirtinai erdvus, penkiems žmonėms pakanka vietos pilnavertei kelionei. Ant galinės sėdynės ne tik patogu įsėsti, bet ir vietos kojoms daug. Be to, bandyto modelio su TX komplektacija galinės sėdynės dar ir buvo šildomos, o vairuotojo – valdoma elektra. 552 litrų talpos bagažinės dangtis bandytame modelyje valdomas elektra, o galinių sėdynių atlošai patogiai nulenkiami spustelėjus rankenėlę. Dvigubame bagažinės dugne patogu susidėti į atskirus skyrelius smulkesnius daiktus, didesniems kroviniams stabiliau tvirtinti ar atskirti skirta speciali slankiojančių atramų sistema leidžia nesukti galvos dėl birių ar dužių daiktų pervežimo, tai turėtų įvertinti daug keliaujantys. Nulenkus galines sėdynes (dalijamos santykiu 40:20:40) bagažinės talpa išauga iki 1686 litrų. Tad talpa nėra kažkuo ypatinga, bet ir ne mažiausia klasėje. Lietuviškai magistralei Bandytame modelyje sumontuotas 1,7 litro darbinio tūrio turbodyzelinis 141 AG (pasiekiama prie 4000 aps./min.) galią ir 340 Nm (1750-2500 aps./min. intervale) sukimo momentą generuojantis variklis su 7 laipsnių dvigubos sankabos automatine pavarų dėže. Švelniai vėluojantis akceleratorius gali šiek tiek erzinti, nes variklis smagiausiai elgiasi pradedant jam greičiau suktis, tačiau didesnių priekaištų surasti būtų nelengva. Motoro galia – pakankama, o tiksli ir greita pavarų dėžė apskritai pagirtina, kuo teko įsitikinti jau ne viename „Kia“ modelyje būtent su šia transmisija. Yra klausimas, ar pilnai pakrautam šaunia kompanija ir jos bagažu automobiliui nepritrūktų galios resursų lėkti kur nors vokišku autobanu, tačiau Lietuvos sąlygomis su mūsų šalies leidžiamais greičiais jos turėtų užtekti. Anot gamintojo, įsibėgėjimas iki 100 km/val. bandytam automobiliui užtrunka 10,2 sek. Gal tik ekonomiškumo rodikliai mažiau džiugino – 6,6 litro dyzelino šimtui kilometrų 1,6 tonos sveriančiam universalui nėra įspūdingas rezultatas, nors, suprantama, ir ypatingai prastu jį pavadinti nelengva, mat „Optima SW“ bandėme dar žiemiškomis oro sąlygomis (matote nuotraukose) ir iš 286 km pusę kelio nuvažiavome miestuose. Tačiau gamintojas deklaruoja vidutines 4,7 litro sąnaudas, todėl beveik 2 litrų skirtumas suteikia teisę pabambėti. Dar vienas svarbus niuansas – jeigu ši jėgainė vis dėlto netiktų, variklių pasirinkimas nelepina. Be 1,7 CRDi motoro galima rinktis tik dvi benzinines alternatyvas: 2 litro darbinio tūrio 163 AG motorą arba to paties tūrio 245 AG jėgainę, geriausiai pritaikytą skrosti vokiškus ar kitus tiesius ir greitus kelius ir pažymėtą GT modifikacijos raidelėmis. Gerą įspūdį paliko komfortiška ir netriukšminga pakaba, o skersiniai kėbulo judesiai greitai gesinami. Vairuojant automobilis atrodo gerai subalansuotas ir nevarginantis ilgame kelyje. Papildomos vertės vaikantis Kaip ir dauguma „Kia“ modelių, taip ir „Optima SW“ siūlo nemažą elektroninių saugos sistemų paketą ir praktišką vaizdo kamerų kolektyvą: jos montuojamos automobilio priekyje, gale ir veidrodėliuose, taip leidžiant vairuotojui stebėti atskirai kiekvieną norimą zoną (pvz., šonus, jeigu spūstyje bandote prasmukti itin siauroje gatvelėje, o aplinkui dar zuja pėstieji) ir visą aplinką vientisai. Labai patogu manevruojant. Be to, kamerų įsijungimo algoritmus galima pasireguliuoti pagal pageidavimą, o parkuojant automobilį dar ir suteikiama galimybė pasitelkti išmanią statymo pagalbos sistemą, kuri pati aptinka tam tinkamas vietas ir proceso metu perima vairo kontrolę.  Apie pavyzdingai veikiančią „Kia“ automobilių juostos laikymosi sistemą esame rašę ir anksčiau – ją aktyvavus „Optima SW“ ne tik nepalieka eismo juostos, bet ir „neplaukioja“ joje nuo krašto prie krašto, o visada išlieka viduryje. Be to, vairuotojas gali pasitelkti adaptyvią greičio palaikymo sistemą, galinčią laikytis norimos distancijos nuo kitų automobilių. Kaip jau tampa įprasta naujiems, į aukščiausius saugumo standartus taikantiems modeliams, bazinėje įrangoje sumontuota avarinio stabdymo sistema, taip pat siūlomos aklosios zonos aptikimo, įspėjimo apie skersinį judėjimą važiuojant atbulomis sistemos. Tokia pagalbininkų gausa (ir jau žemesniuose įrangos lygiuose) tinkamai dera prie kelionių ar tiesiog praktiško automobilių įvaizdžio. Kita vertus, nesunku suprasti, kad vardydami tokį įrangos arsenalą gamintojai siekia suteikti papildomos vertės pojūtį. Bet kuriuo atveju – laimi pirkėjas. Kainų lygmenyje – be pranašumų prieš SUV Tad belieka įvertinti kainas. „Kia Optima SW“ kaina atstovybėje mūsų šalyje prasideda nuo 24 tūkst. 290 eurų už automobilį su 2 litrų 163 AG benzininiu varikliu, šešių laipsnių mechanine pavarų dėže ir bazine įranga. Pigiausia dyzelinė versija kainuos 600 eurų brangiau. O štai mūsų bandytasis modelis su automatine pavarų dėže ir TX įrangos lygiu kainuoja nuo 34 tūkst. 590 eurų. O daugiausiai – 37 tūkst. 90 eurų prašoma už sportišką GT versiją. Tad kainų prasme pranašumo konkurencinėje kovoje su krosoveriais šis universalas neturi. O visa kita – skonio ir madų reikalas? Kas labiausiai patiko: Praktiškumas, salono erdvumas. Kas labiausiai nepatiko: Mažas variklių pasirinkimas. Papildoma pastaba: 1. „Kia Optima SW“ ilgis – 4855, plotis – 1860, aukštis – 1470, o atstumas tarp ašių – 2805 mm. Klasės standartus atitinkantys skaičiai, tačiau salone sugebėta išnaudoti kiekvieną milimetrą.