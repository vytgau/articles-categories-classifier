Automobilio pristatymas įvyko jo įprastoje aplinkoje – nuosavo namo kieme Stokholme, taip pabrėžiant šeimyninių „Volvo“ universalų tradicijas ir tai, kad praktiškas V60 atitinka šiuolaikinės šeimos poreikius. Be to, retas kuris kitas automobilių gamintojas gali pasigirti tokia pačia kaip „Volvo Cars“ istorija gaminant patikimus ir praktiškus šeimyninius universalus, rašoma įmonės pranešime žiniasklaidai. „Šeimyninių universalų vairuotojai yra itin svarbi mūsų rinkos dalis ir ši tradicija tęsiasi iš kartos į kartą, – pristatydamas naująjį „Volvo V60“ sakė Hakanas Samuelssonas, „Volvo Cars“ prezidentas ir valdybos pirmininkas. – O naujasis V60 ne tik tęsia šią ilgametę tradiciją, bet ir nustato naujus standartus.“  Naujasis V60 pagamintas naudojant tą pačią „Volvo Cars“ SPA (Scalable Product Architecture – angl.) platformą, kurią turi ir itin daug gerų įvertinimų pelnęs SUV modelis „Volvo XC60“, taip pat visi 90-os serijos automobiliai, pasiekiantys rekordinius švedų markei pardavimus visame pasaulyje. Gamintojų tvirtinimu, „Volvo V60“ pasižymi rafinuotu ir itin erdviu salonu, pažangia multimedijos sistema su maksimaliomis jungiamumo galimybėmis, naujausiomis „Volvo Cars“ vairuotojo pagalbinėmis sistemomis bei saugumo technologijomis. „V60 universalas yra kertinis „Volvo“ markės automobilis, – sako Robinas Page'as, vyresnysis „Volvo Cars“ dizaino skyriaus viceprezidentas. – Jis yra išbaigtas, puikiai subalansuotų proporcijų, tuo pačiu pasižymintis ir dideliu praktiškumu bei geromis salono transformavimo galimybėmis.“ Kadangi „Volvo Cars“ yra paskelbę, kad nuo 2019 metų visi jų automobiliai bus galimi ir su elektros pavara, naujasis V60 jau dabar galimas su dviem iš tinklo įkraunamomis hibridinėmis pavaromis – 340 AG galios T6 „Twin Engine AWD“ arba 390 AG galios T8 „Twin Engine AWD“ iš tinklo įkraunamais benzininiais hibridais. Taip pat galima rinktis ir modelius su T5 arba T6 benzininiu varikliu ir versijas su D3 arba D4 dyzeliniu motoru. Naujasis „Volvo V60“ tradiciškai markei turės itin didelį standartinės saugumo įrangos sąrašą, jame yra pažangiausios vairuotojo pagalbos sistemos, įdiegtos „Volvo XC60“ ir 90-os serijos modeliuose. „City Safety“ sistema su automatiniu stabdymu ir pavojaus aptikimu padeda vairuotojui išvengti galimo susidūrimo ir yra vienintelė rinkoje, galinti atpažinti pėsčiuosius, dviratininkus ir stambius gyvūnus. Taip pat „City Safety“ aktyvuoja stabdžius, siekiant išvengti galimo susidūrimo. „Pilot Assist“ sistema, padedanti vairuoti, įsibėgėti ir stabdyti keliuose su eismo juostų žymėjimu ir važiuojant iki 130 km/val. greičiu, buvo atnaujinta, patobulinus važiavimą posūkiuose. Taip pat „Volvo V60“ turi apsaugojimo nuo nuvažiavimo nuo kelio, priešpriešinio susidūrimo ir kitas pagalbines sistemas, papildomai galima užsisakyti perspėjimo apie iš šono atvažiuojančius automobilius su automatiniu stabdymu sistemą, taip dar labiau padidinant automobilio keleivių ir kitų eismo dalyvių saugumą. „Volvo Cars“ multimedijos sistema „Sensus“ yra visiškai suderinama su „Apple Car Play“ ir „Android Auto“ programomis, taip vairuotojams garantuojant nepertraukiamą ryšį. Sistema yra valdoma dideliame lietimui jautriame ekrane, kuriame yra tiek automobilio funkcijų nustatymai, tiek ir navigacijos sistema, mobiliosios paslaugos ir pramogos. Gamintojai kol kas dar neskelbia naujojo modelio kainų ir kada jis pasirodys mūsų rinkoje.