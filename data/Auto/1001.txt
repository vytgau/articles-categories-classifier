Didelės ir mažesnės gamintojos vis dažniau žengia „Toyotos“ pramintu keliu ir bando nukonkuruoti pardavimų lyderį – „Prius“. Šiemet hibridine patranka stipriai driokstelėjo korėjiečiai. „Hyundai“ mūsų rinkoje pristatė įkraunamą „Ioniq“, o „Kia“ didžiuojasi net dviem naujais modeliais – hibridiniu „Niro“ ir įkraunama „Optima“, galinčia vien elektra įveikti beveik 50 km. Deja, „Ioniq“ šiuo metu Lietuvoje nėra, tad bandytojų teismui pateikėme abi „Kia“ mašinas. Elektromobilių įkrovimo stotelių vystymu, saulės jėgainių įrengimu ir energijos taupymo sprendimų finansavimu užsiimančios įmonės „Energijos sprendimų centras“ atstovai Marius Kairys ir Donatas Černiauskas – tikri hibridų žinovai, išbandę visus Lietuvoje parduodamus tokio tipo automobilius, bet „Kia“ net ir jiems buvo naujiena. „TopGear“ apdovanojimų nominacija – hibridiniai automobiliai Bandyti automobiliai: „Kia Optima“: variklis – 2.0 P-HEV AT, 151 AG, 373 Nm; 0–100 km/val. per 9,4 s; masė – 1705 kg; priekiniai varantieji ratai; vidutinės degalų sąnaudos – 1,8 l; bandyto modelio kaina – 39 990 eurų. „Kia Niro“: variklis – 1580 cm3, benzinas ir elektra, 141 AG, 0–100 km/val. per 11,5 s; masė – 1425 kg; automatinė pavarų dėžė; priekiniai varantieji ratai; vidutinės degalų sąnaudos – 3,8 l; bandyto modelio kaina – 25 990 eurų. Marius Kairys ir Donatas Černiauskas. Išbandę visus hibridinius automobilius. „Atsisėdus prie „Kia Optima Plug-In“ modelio vairo pirmiausia į akis krenta gausi bazinė komplektacija, kurios nerasi panašios klasės automobiliuose: vėdinamos sėdynės, šildomas vairas, navigacija, stiklinis stogas. Tiesa, pastarasis gali sukelti rūpesčių aukštesniems žmonėms – 1,96 cm ūgio vairuotojui stogas jau remiasi į galvą. Įsijungus automobilį (būtent – įsijungus, nes paspaudus „Start“ mygtuką variklis tyli, nors visos sistemos jau paruoštos veikti), pirmiausia maloniai nustebina gana didelis, vertinant su konkurentais, galimas nuvažiuoti atstumas vien elektra – 50 km. Taigi, naudojantis automobiliu mieste normaliomis sąlygomis pakaktų vien elektros. Gal todėl gamintoja ir deklaruoja 0 litrų degalų sąnaudas miesto režimu. Galime patvirtinti, kad tai įmanoma.  Tiesiame kelyje spustelėjus akceleratorių pradeda veikti ir benzininis variklis. Tiesa, iš 2 litrų benzininio motoro, veikiančio kartu su elektros, norėtųsi daugiau. Trūksta tų arkliukų nemažai sveriančiam automobiliui. Bet ir vėl priminsime, jog tai ne lenktyninis bolidas. Beje, kad ir kaip stengėmės, degalų sąnaudos neviršijo 4 l/100 km. Keliaujantiems toliau problema gali būti ir nedidelė bagažinė, kurios dalį okupavo automobilio baterija. Iš „Optimos“ persėdęs į „Niro“ tikrai pajunti, kad sėdi kitos klasės automobilyje, čia jau nerasite nei ventiliuojamų sėdynių, nei stiklinio stogo. Kadangi „Niro“ – tik hibridas, jis mums neduoda galimybės spūstyje važiuoti vien elektra (viršijus 10 km/val. įsijungia benzininis motoras), todėl iškart šokteli degalų sąnaudos. Šiek tiek pakankinus automobilį kompiuteris rodė apie 10 l/100 km mieste. Tiesa, „Niro“ pasižymi gerokai erdvesniu salonu ir bagažine. Aišku, jei galvotume apie taupymą, tuomet galima degalų sąnaudas sumažinti ir perpus. Bendra išvada – „Kia“ smarkiai tobulėja, jei nebūtų šios markės ženkliuko ant vairo, būtų sunku atspėti, koks tai automobilis. O gal jau „Kia“ ženkliukas reiškia kokybę ir naujausias technologijas? Abu šios gamintojos modeliai išsiskiria neprasta garso izoliacija, tiesa, „Optima“ modelyje ji kur kas geresnė. Taip pat abiejų automobilių „Lane Keeping Assist“ sistema veikia gana juokingai – „kišenę“ šalia kelio užfiksavęs automobilis nedvejodamas į ją suka. Bet gal tai galime nurašyti ir purvinoms Vilniaus gatvėms?