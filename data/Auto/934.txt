Ketvirtadienį ryte startavę iš Peru miesto Arekipos lenktynininkai dalį greičio ruožo įveikė dar šios šalies teritorijoje, o netrukus patraukė į Boliviją ir ten pratęsė lenktynes. Perujiečiai Dakaro dalyvius išlydėjo surengdami simbolinę podiumo ceremoniją, tačiau kas po to laukė Bolivijos administracinėje sostinėje La Pase, nustebino net ir daug ko mačiusius. Nemažai lenktynininkų vieną didžiausių Bolivijos miestų pasiekė skaudančiomis galvomis ir prastos savijautos. Tai dėl aukštikalnių ir deguonies trūkumo jose, mat trasa vietomis siekė daugiau kaip keturių su puse kilometrų aukštį. Tačiau pakeliui į bivuaką išvydę jiems surengtas pompastiškas sutiktuves, regis, lenktynininkai visus negalavimus greitai pamiršo. Dešimtys tūkstančių tvarką prižiūrinčių karių, dešimtimis kilometrų palei kelią išsirikiavusios didžiulės minios žmonių su Bolivijos vėliavomis, orkestrai ir galiausiai centrinėje miesto dalyje laukusi tradicinė pakyla su aplink stovinčiomis keliomis scenomis, tiesioginės televizijos transliacijos, fejerverkai, vietos etnografiniai kolektyvai, Bolivijos gražuolių konkurso laureatės, vietos politikai bei šalies prezidento Evo Moraleso sveikinimai visiems dalyviams.  „Bolivija pasitiko, kaip visada. Čia Dakaras sutinkamas taip garsiai, lyg tai būtų Olimpinių žaidynių atidarymas. Kartais olimpiadų ceremonijos gali net ir nublankti prieš tai, kas tradiciškai vyksta čia. Įspūdis toksai, kad nėra kitos tokios valstybės, kuri taip mylėtų Dakarą. Aišku, nekalbant apie Lietuvą, bet lietuviai – dažnai santūrūs ir rezervuoti žmonės, todėl ne visada parodo tikrąją emociją. O boliviečiai, matyt, saulės gauna nemažai, gyvena arčiau dangaus, todėl euforija liejasi per kraštus“, – kalbėjo „General Financing team Pitlane“ komandos pilotas Benediktas Vanagas, kuriam šeštoji ralio diena buvo sėkminga – pasiekta keturiolikta vieta ir tai aukščiausias jo rezultatas šių metų Dakare. Nuo 2014-ųjų Bolivija kasmet įtraukiama į Dakaro maršrutą, todėl čia vykstančios triukšmingos dalyvių sutiktuvės B. Vanagui jau gerai pažįstamos. 2013 metais savo Dakaro odisėją pradėjęs lenktynininkas per šešerius metus šiemet čia lankosi ketvirtą kartą. Pernai dėl techninio gedimo anksčiau laiko pasitraukęs iš varžybų, jis Bolivijos nepasiekė. La Pasas neoficialiai laikomas aukščiausiai virš jūros lygio esančia sostine visame pasaulyje ir turi apie milijoną gyventojų. Iš pirmo žvilgsnio jis atspindi skurdų pragyvenimo lygį visoje šalyje. Tačiau nepaisant vietinių nepriteklių, ketvirtadienio vakarą tikriausiai visi tenykščiai jautėsi laimingiausiais pasaulyje. Dakaras Bolivijoje užtruks iki sausio 15-osios. Tądien dalyviai persikels į Argentiną, kur vienos sunkiausių pasaulio lenktynių finišuos sausio 20-ąją. Penktadienį dalyvių laukia laisva diena. Ją lenktynininkai išnaudos technikos remontui ir bent minimaliam poilsiui.