Savo kaip bekelės varžybų vardą šiais metais pateisinančios varžybos ir toliau negailestingos neapdairiems sportininkams. Prieš pat trečiojo etapo finišą nuo milžiniškos kopos vertėsi dar vienas nukraujavusios „MINI X-Raid“ pilotas Nani Roma. Tiesa, lenktynininkui pavyko atriedėti iki finišo, o po jo lenktynininką sraigtasparniu išgabeno medikai. Iš 18-os pozicijos startavęs Antano Juknevičiaus ir Dariaus Vaičiulio ekipažas trasoje turėjo paplušėti – lenktynininkai strigo smėlyje, bet išlaikė stabilumą ir finiše parodė 24-ą rezultatą. „Dar vienas smagus greičio ruožas – suvažiavom beveik taip, kaip norėjom – spaudėm ir lenkėm viską, kas pasitaikė. Gal aš net kiek vietomis perspaudžiau – klimpom smėlyje, teko pasikapstyt, bet gale atsigriebėm ir grįžom į savo ritmą. Stengėmės važiuoti kitaip nei varžovai – trajektorijas rinkomės patys, iš esmės šita strategija pasiteisino. Aišku porą kartų sėdom, bet išsikasėm, tik Darius visai netausoja komandos įrangos – po vieno išsikasimo paliko sandtrack‘ą (speciali kelią imituojanti plokštė, skirta išsikasti iš smėlio)“, – papokštauti progos nepraleido Antanas Juknevičius.