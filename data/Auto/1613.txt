„Volkswagen“ grynasis pelnas, priskiriamas kompanijos akcininkams, trečiąjį šių metų ketvirtį, palyginti su tuo pačiu 2016 m. laikotarpiu, krito 53,4 proc., iki 1,06 mlrd. eurų. Gamintojas praėjusį mėnesį perspėjo, kad dėl papildomai atšauktų 500 tūkst. automobilių Jungtinėse Valstijose, kompanijai teks atsidėti papildomą kiekį pinigų. Paaiškėjo, kad išlaidos bus 100 mln. eurų didesnės, nei kompanija prognozavo ir sieks ne 2,5 mlrd., o 2,6 mlrd. eurų. Tai reiškia, kad su emisijų skandalu susijusios „Volkswagen“ išlaidos pasieks daugiau kaip 25 mlrd. eurų. Atmetus tai, ką „Volkswagen“ savo finansinėje ataskaitoje nurodo kaip „dyzelio klausimą“, kompanija parodė stipresnius rezultatus nei praėjusių metų trečiąjį ketvirtį. Per metus koncerno pajamos išaugo 5,8 proc., iki 55 mlrd. eurų, o pardavimai kilo 6,3 proc. Veiklos pelnas, atmetus su „dyzelgeitu“ susijusias išlaidas, šoktelėjo 15,1 proc. ir siekė 4,3 mlrd. eurų. Per visus 2017 metus „Volkswagen“ tikisi nežymiai aukštesnių pardavimų skaičiaus nei 2016 m. ir daugiau kaip 4 proc. didesnio pelno.