Gražiausiu automobiliu „Alfa Romeo Giulia“ sedanas pripažintas „Auksinio vairo“ kategorijoje. Šis apdovanojimas skirtas atsižvelgus į „Auto Bild“ skaitytojų balsus ir komisijos, kurią sudarė 29 automobilių srities ekspertai, vertinimą. Tarp šios komisijos narių buvo pasaulio ralio čempionai Walteris Roehrlas ir Sébastienas Ogier, DTM lenktynių čempionas Mattiasas Ekstromas, žymus automobilių dizaineris Andrea Zagato. Šiais metais „Alfa Romeo Giulia“ jau yra pelnęs apdovanojimą „EuroCarBody 2016“, skiriamą už inovatyvią kėbulo konstrukciją, taip pat Italijos automobilių žurnalistų teikiamą „Auto Europa 2017“ prizą. „Auksinio vairo“ apdovanojimus žurnalas „Auto Bild“ teikia nuo 1976-ųjų, šiuo apdovanojimu įvertinti keli „Alfa Romeo“ modeliai: 2000 m. jis skirtas „Alfa Romeo 147“ automobiliui, o 1995 m. jį gavo sportinis kupė „Alfa Romeo GTV“.