Iš viso šiose prestižinėse Europos vintažinių automobilių lenktynėse dalyvauja 314 komandų, iš kurių net 38 Alpių keliams pasirinko „Porsche“ automobilius. Su lengvu 1965 m. gamybos „MGB Roadster“ važiuojanti lietuvių ekipa nebus vieninteliai, kurie pasirinko britišką rodsterį. Keleriais metais jaunesnius MGB taip pat vairuos du ekipažai iš Vokietijos, o dar vieni prancūzai į Reimsą atveš gana retą MGC GT modelį. Skirtingai, nei vos 800 kg sveriantys MGB su 96 AG keturių cilindrų 1,8 litro darbinio tūrio varikliu, į MGC GT buvo montuojami šešių cilindrų 3 litrų darbinio tūrio varikliai, turintys beveik 150 AG. Nors MGC modeliai turėjo galios privalumą, tačiau šios mašinos buvo 100 kg sunkesnės, o tai pablogino šios MG serijos rodsterių valdymą, dėl to MGC buvo nepopuliarios. „Porsche“ šturmgrupė Žiūrint į 21-ojo „Rallye Monte Carlo Historique“ dalyvių statistiką, labai aiškiai išsiskiria kelių gamintojų dominavimas, o ypač vieno, be kurio net neįsivaizduojama sąvoka „klasikinis“. Pasveikinkite legendą – „Porsche 911“. Daugiau kaip dešimtadalis – 38 Monte Karlo ralio ekipažų važiuos „Porsche“ pagamintais automobiliais, iš jų net 28 yra 911 modelio. Savaime suprantama – įvairių amžiaus ir galingumo kategorijų: nuo ankstyvųjų 1964 m. dvilitrių 130 AG turinčių bokserių iki paskutiniųjų, lenktynėse dalyvauti pagal amžių galinčių šešiacilindrių „Carrera 3.0“. Be amžinosios 911-ojo klasikos, Monte Karle bus ir kitų šio gamintojo modelių – 930, 924, 912 ar pirmųjų 356.  „Lancia“ legionas Auksiniai Monte Karlo ralio metai sutampa ir su auksine italų „Lancia“ epocha, prie kurios ypač svariai prisidėjo „Lancia Fulvia“. Su šiuo modeliu į automobilių sportą po 1955 metų pasitraukimo iš „Formulės 1“ lenktynių grįžę italai nesikuklino – nuo 1965 iki 1973 m. „Fulvia“ laimėjo visus Italijos ralio čempionatus, išskyrus 1970-aisiais. Priekiniais ratais, su išilgai montuojamu 4 cilindrų 1,3 arba 1,6 darbinio tūrio varikliu, varomos „Fulvia“ sudarys didžiausią italų legiono dalį – net 24 iš visų 34 šių metų Monte Karle važiuojančių „Lancia“. Be jokios abejonės, ten bus ir keturios „Fulvia“ pakeitusios ralio žvaigždės – „Lancia Stratos HF“, be jų dar keli „Beta Montecarlo“ ir „Flavia Coupe“ modeliai. Kiti karšti italai – „Alfa Romeo“ – daugiausiai raudonuos su 16 pakankamai skirtingų ir proporcionaliai subalansuotų modelių – penkiems „2000 GTV“ kompaniją laikys po kelis „Giulia Srint GT“, „Alfasud“, „Alfetta GTV“ modelius ir po vieną „Giulietta TI“ ir „Giulia“. Prancūzų batalionas Gausiausiai Prancūzijos automobilių grupei klasikiniame Monte Karle atstovaus „Renault“ ir jos sportinio padalinio „Alpine“ mašinos. Iš 28 „Renault“ automobilių daugiausiai bus „Renault 5 Alpine“ modelių – 10 , 9 „Alpine-Renault A110“ ir A310 V6 modeliai , po kelias „Renault 8“, „Renault 17 Gordini“ ir „Renault 12 Gordini“ mašinas. Kitam Prancūzijos gamintojui „Peugeot“ Monte Karle atstovaus 8 mašinos, iš kurių pusė yra „Peugeot 104 ZS“, taip po kelis „Peogeot 404“ ir „Peugeot 204 Coupe“ modelius. „Volkswagen“ yra GTI, o Ford – „Escort“ Didelės – po 20 ir daugiau mašinų surinkusios yra BMW, „Volkswagen“ ir „Ford“ pajėgos. Monte Karle jos bus pakankamai monolitiškos. Iš 20 BMW automobilių – net 13 sudarys 2002 Ti modeliai, po kelis 1602, 1800 Ti ir pirmieji „trečiukai“ 320. Dar didesnė bus „Ford“ modelių koncentracija – iš 20 „mėlynovalių“ 15 bus tikri ralio veteranai – „Escort MkI“ ir „Escort 2000 RS MkII“ modeliai. „Volkswagen“ eina dar toliau – iš 22 šios markės automobilių „Golf GTI“ modeliai sudarys 18, be jų dar bus vienas „Scirocco“ ir keli „vabalai“. „Opel“ pasiskirstė pakankamai tolygiai – 14 šio mašinų gamintojo grupės mašinų sudarys po keletą „Ascona 2000“, „Kadett GTE“, „Kadett Rallye 1900“ ir po vieną „Commodore GS“, GT ir „Manta 1900“ modeliai. Vienas iš „opelių“ startuos su pirmu startiniu numeriu – praėjusių metų nugalėtojai vairavo būtent „Opel Ascona 2000“ automobilį. „Fiat“ taip atstovauja itališkai harmonijai ir modelių gama išsidalino pakankamai tolygiai – iš 15 šio gamintojų mašinų ralyje bus po kelis „131 Abarth“, „128 Coupe“, „127 Sport“ modelius ir po vieną „Ritmo 60“ ir „Moretti 850S“. „Mercedes-Benz“ ir „Jaguar“ flotilė šiemet kukli – septynios mašinos bus su žvaigžde ant priekio, iš kurių penkios – 220 modeliai. Su laukine kate ant kapoto važiuos dar mažiau – penkios, iš jų po dvi „MK2 3.8“ ir „XK150S“ ir vienas „Type E“. Mažieji būriai O šie automobiliai startuos kuklesniuose būriuose: 11 „Austin“, iš ju – 3 „Austin Healey 3000 Mk2“, 5 „Mini Cooper S“, 1 „Austin Taxi“ ir 1 „Austin A40 Farina“. 10 „Volvo“: penki – 122S, trys – 142 ir du – PV544. 9 „Saab“: aštuoni – 96 V4 ir 96 Sport bei vienas 99EMS. 6 „Morris“: visi – „Mini Cooper“. 6 „Citroen“: du – DS21, trys – CX 2400 GTI ir vienas – SM. 5 „Triumph“: trys – TR4, ir po vieną – TR3, TR5, TR 4. 5 „Autobianchi“: visi – „A112 Abarth“. 3 „Simca“: po vieną – „1000 Rallye 2“, „1200 Coupe“ ir „1100 Ti“. 3 „Datsun“: du – „240 Z“ ir vienas – „1600 SSS“. 3 „Mini Cooper 1300“; 2 „Zastava 1100“; 2 „Vespa“ – abu 400 modelio ir po vieną „DAF 66 Marathon Coupe“, „Audi 80 GLE“, „DKW F12“, „Fuji Subaru FF1-G“, „Honda Civic“, „Innocenti“, „Lada 1500S“, „Lotus Elan“, „Toyota Corolla“ ir „Wartburg 311“. K. Raišio ir V. Gečiausko ekipažas su „MGB Roadster“ šių metų „Rallye Monte Carlo Historique“ startuos vasario 2 dieną iš Reimso miesto Prancūzijoje, o finišuos ankstyvą vasario 7-osios rytą Monake.