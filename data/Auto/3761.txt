Pasirodo, Čečėnijoje gaminamos atviros keturratės transporto priemonės, o kovo 4 dieną Šiaurės Kaukazo automobilių pramonės gigantas respublikos vadovui Ramzanui Kadyrovu pristatė naujausią savo gaminį - bagį. Šis keturratis vadinasi „Čaborz“. Net 95 proc. jo detalių pagamintos Rusijoje. Bent jau tokią informaciją pateikia šio keturračio gamintojas – bendrovė „Čečenavto“. Skelbiama, kad galima rinktis dviejų modifikacijų „Čaborz“ – civilinės, kuri kainuoja 1,02 mln. rublių, ir karinės, kainuojančios 1,5 mln. rublių. Pastaroji versija aprūpinta kulkosvaidžiu. Apžiūrėjęs keturratį, R. Kadyrovas pasidžiaugė, kad jis pateisino lūkesčius ir bus labai naudingas Sirijoje. Čečėnijos vadovas pabrėžė, kad gamintojas jau sulaukė daug ir didelių užsakymų – tiek iš Rusijos, tiek iš kitų užsienio šalių.