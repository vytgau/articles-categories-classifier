Štai keletas patarimų ir vaizdo medžiaga, iliustruojanti juos. Pirmas patarimas. Neilsinkinte dešinės rankos ant pavarų svirties. Bet kuris specialistas jums pasakys – vairą reikia laikyti abiem rankomis. Antras patarimas. Nelaukite, kol degalai bake visiškai išseks. Degalams pasiekus žemą lygį ir automobiliu stovint, bake galintys atsirasti nešvarumai kaupiasi dugne ir su laiku gali užkimšti degalų siurblį ar filtrą. Žiemą patartina degalus pilti jau bakui ištuštėjus iki pusės: kad nesikauptų kondensatas, o dyzeliniuose automobiliuose esant itin žemoms temperatūroms paviršiuje nestingtų parafinas. Trečias patarimas. Vairavimo mokykloje jus tikrai mokė laikytis atstumo eismo sraute, numatyti įvykius į priekį ir tolygiai stabdyti. Dažnas stabdžio pedalo maigymas (o tai dažniausiai reiškia, kad prieš tai buvo bereikalingas įsibėgėjimas) tikrai netausoja šio mechanizmo dalių. Ketvirtas patarimas. Niekada neignoruokite įtartinų garsų. Arba tokių garsų, kurių anksčiau jūsų automobilyje nebuvo. Geriau nuvažiuoti į automobilių servisą ir sužinoti, kad nieko nenutiko, negu visiškai sugesti viduryje svarbios kelionės. Penktas patarimas. Nepamirškite naudoti stovėjimo stabdžio. Sustojus visada įjunkite jį. Net jeigu vairuojate automobilį su automatine pavarų dėže, bet be automatiškai įsijungiančio stovėjimo stabdžio, nepamirškite jo „periodiškai“ užtraukti – taip sumažinsite apkrovą dėžės velenui, stovint nuokalnėje ar įkalnėje, ir „pramasažuosite“ stovėjimo stabdžio trosą bei kaladėles. Šeštas patarimas. Neskubėkite smarkiai kelti apsukas, kol variklis šaltas. Tegul bent kelias minutes šylant alyva pasiekia visus tepimo kanalus. Septintas patarimas. Ilgose nuokalnėse stenkitės stabdyti jungdami žemesnes pavaras, o ne ištisai laikydami šiek tiek nuspaustą stabdžio pedalą. Švelniam stabdymui jums pakaks variklio apkrovos transmisijai, o stabdžių diskai bei kaladėlės tarnaus ilgiau. 