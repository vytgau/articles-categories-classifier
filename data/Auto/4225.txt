„Dakaras buvo sunkus, bet sėkmingas. Džiugu, kad atlaikė automobilis. Gedimai tebuvo tokie, kuriuos galėjome patys susitvarkyti. Nebuvo tokių situacijų, kurių negalėtume patys išspręsti. Džiugu. Judame į priekį, pakėlėme Baltijos šalyse kartelę. Manau, kad ir patys ją bandysime pakelti dar aukščiau“, – šypsojosi 21-ą vietą bendroje įskaitoje užėmęs A. Juknevičius. Po paskutinio greičio ruožo atslūgus įtampai A. Juknevičių užlieja emocijos. Nedažnai pamatysi, kad nuolat pakilios nuotaikos lenktynininko akyse kauptųsi ašaros. Žinoma, tai džiaugsmo ašaros. „Labai brangus buvo kiekvienas Dakaras. Dabar ant durelių atsiras dar vienas tuaregas (Dakaro simbolis – DELFI). Jis nebus brangesnis nei kiti. Jis išskirtinis tuo, kad tai geriausias rezultatas. Mano, kaip Dakaro lenktynininko karjeroje... Yra džiugu. Tai ilgas kelias nuo 2003 metų iki šios vietos. Esu labai laimingas“, – sunkiai emocijas tvardė A. Juknevičius. Beje, pirmieji žodžiai išlipus iš bolido buvo padėka šturmanui D. Vaičiuliui. „Lietuva turi dar vieną gerą šturmaną. Bet šį kartą tikrai geriausią – atėjo ir iškart pasiekė istorinį Baltijos šalių rezulatą. Dabar turime geriausią Baltijos šalių šturmaną“, – džiūgavo A. Juknevičius. „Aš esu nuostabiai nusiteikęs – tai nuostabi diena. Mane paėmė kaip turistą, o parveža kaip šturmaną. Esu žiauriai patenkintas rezultatu ir viskuo. Kas galėjo būti geriau, kas blogiau – jau yra niuansai. Finišavome, rezultatas puikus ir aš tuo džiaugiuosi. Bijau įsimylėti Antaną“, – juokėsi D. Vaičiulis. Po paskutinio greičio ruožo Rio Kvarto mieste dalyviams teks įveikti dar 700 km iki Buenos Airių, kur šeštadienį bus oficialiai užbaigtas 2017 metų Dakaro ralis. Apie 22 val. 30 min. Lietuvos laiku Buenos Airėse prasidės iškilminga finišo podiumo ceremonija, kurioje plevėsuos ir Lietuvos vėliava. A. Juknevičius ir D. Vaičiulis ant pakylos turėtų kilti naktį, apie 2.10 val. Lietuvos laiku. Antradienį, vos grįžęs į Lietuvą, A. Juknevičius ketina apsilankyti specialioje DELFI konferencijoje, kurioje sporto mėgėjams papasakos apie įsimintinų lenktynių užkulisius.  