„Nors Lietuvoje antialkoholinių variklio užraktų naudojimas nėra privalomas, kai kurie vežėjai savo iniciatyva juos diegia didesnės rizikos transporte – maršrutiniuose autobusuose ir vilkikuose. Rengdamiesi įteisinti šiuos prietaisus Lietuvoje, rėmėmės sėkminga Skandinavijos, Nyderlandų, Belgijos ir kitų vakarų Europos šalių patirtimi. Nauja tvarka siekiame, kad variklio užraktai padėtų keisti vairuotojų įpročius – jie pasimokytų iš savo klaidų ir daugiau nebesėstų už vairo būdami neblaivūs“, – teigia susisiekimo ministras Rokas Masiulis. Numatoma, kad teisėsaugos institucijos galės spręsti, kurią iš dviejų administracinio poveikio priemonių skirti asmeniui, kuris vairavo transporto priemonę neblaivus. Pats pažeidėjas taip pat turės teisę pasirinkti, ar sumoka skirtą baudą su teisės vairuoti atėmimu ilgesniam laikotarpiui, ar netenka teisės vairuoti trumpesniam laikui, bet su sąlyga, kad atgavęs vairuotojo pažymėjimą tam tikrą laiką negalės vairuoti automobilio be jame įrengto AVU. Šiuo metu galiojančiose teisės aktuose ši alternatyva nenumatyta. Vairuotojui, kuris pasirinks vairuoti automobilį su privalomai įrengtu AVU, pagal naują tvarką bus privaloma įgyti vairuotojo pažymėjimą su apribojimo kodu „69“. Šis žymuo reikštų, kad prasižengęs vairuotojas galės vairuoti tik transporto priemones su jose įmontuotais AVU. Antialkoholinio variklio užrakto, kitaip dar vadinamo automobilio užvedimą blokuojančiu alkotesteriu, veikimas pagrįstas paprastu principu. Įsėdęs į automobilį vairuotojas į jį papučia, įranga fiksuoja, kad asmuo blaivus, ir tada automobilio variklis užvedamas įprastu būdu. Jei vairuotojas bus apsvaigęs nuo alkoholio, automobiliu jis iš vietos nepajudės. Užvedęs variklį vairuotojas dar privalės pūsti į alkoholio matuoklį nustatytais laiko intervalais. Saugaus eismo ekspertai teigia, kad šių užraktų naudojimas už vairavimą neblaiviems nubaustų vairuotojų tikimybę prasižengti pakartotinai sumažina nuo 40 iki 95 proc. Susisiekimo ministerija, brandindama idėją mūsų šalyje įteisinti AVU sistemą, yra atkreipusi krovinių ir keleivių, ypač vaikų, vežėjų dėmesį pasirūpinti prevencinėmis eismo saugumo priemonėmis ir savanoriškai diegti antialkoholinius variklių užraktus didesnės rizikos transporto priemonėse. 2016 m. pirmieji AVU buvo įrengti dešimtyje Zarasų rajono savivaldybės mokyklinių autobusų. Vyriausybei pritarus šioms Susisiekimo ministerijos parengtoms Saugaus eismo automobilių keliais įstatymo ir Administracinių nusižengimų kodekso pataisoms, jos dar bus teikiamos svarstyti Seimui.