Kaip ir „BMW i8 Coupe“, naujasis „BMW i8 Roadster“ sukurtas naudojant tą pačią lengvą bei tvirtą „LifeDrive“ architektūrą, kurioje panaudota daug aliuminio bei anglies pluoštu sutvirtinto plastiko detalių. Daugybė detalių yra sukurta specialiai šiam modeliui, tarp jų – ir unikalios į viršų pakeliamos „gullwing“ tipo šoninės durelės. Dėl itin lengvos ir tvirtos konstrukcijos „BMW i8“ rodsteris sveria 1595 kg – vos 60 kilogramų daugiau už kupė. Tai įspūdingi skaičiai pakeliamą stogą turinčiam automobiliui. Visiškai elektrinis „BMW i8 Roadster“ stogas pakeliamas ir nuleidžiamas per 15 sekundžių, tą padaryti galima važiuojant iki 50 km/val. greičiu. Kupė modelis turi keturias sėdimas vietas, o rodsteris – dvi, tačiau inovatyvi pakeliamo stogo konstrukcija leido jo salone sukurti apie 100 litrų papildomą erdvę už sėdynių. Nuleidus stogą, galinis rodsterio langas lieka iškilęs apie 30 mm virš kėbulo ir važiuojant apsaugo nuo skersvėjo.  Naujos kėbulo spalvos „iF Design Award“, „Red Dot Award“ ir gausybę kitų apdovanojimų gavusio „BMW i8 Coupe“ ir „BMW i8 Roadster“ eksterjeras gali būti dažomas dviem naujomis spalvomis: metalizuotomis „E-Copper“ bei „Donington Grey“. Jos abi derinamos su „Frozen Grey“ metalizuota spalva. Standartiškai abu modeliai bus komplektuojami su „Carpo“ stiliaus odiniu interjeru. „BMW i8 Roadster“ jis bus „Ivory White“ ir „Black“ spalvų, o „BMW i8 Coupe“ – „Ivory White“. Išorėje, ant galinių C statramsčių, abu modeliai turės stilizuotus „Coupe“ arba „Roadster“ ženklus. Patobulinta „BMW eDrive“ „BMW i8“ atnaujintas ne tik sukuriant naują kėbulo tipą. Patobulinta automobilio hibridinė sistema, trejus metus iš eilės (2015-2017) pelniusi prestižinį geriausio variklio „International Engine of the Year“ apdovanojimą. Elektrinės „BMW eDrive“ sistemos baterijos talpa padidėjo nuo 7,1 iki 11,6 kWh, elektros variklio galia išaugo 9 kW/12 AG iki 105 kW/143 AG, o sukimo momentas – iki 250 Nm. Trijų cilindrų 1,5 l benzininio variklio su „BMW TwinPower Turbo“ technologija galia išliko nepakitusi ir yra 170 kW/231 AG, o jo pasiekiamas sukimo momentas – 320 Nm. Bendra sistemos galia dabar yra 275 kW/374 AG. Iki 100 km/val. „BMW i8 Coupe“ įsibėgėja per 4,4 sek., o „BMW i8 Roadster“ – per 4,6 sek. Abiejų modelių didžiausias greitis yra ribojamas iki 250 km/val. Vien elektra atnaujintu „BMW i8“ galima važiuoti iki 105 km/val. greičiu (buvo 70 km/val.), o paspaudus „eDrive“ mygtuką, didžiausias greitis pakyla iki 120 km/val. Naudodamas tik elektrą, „BMW i8 Roadster“ gali nuvažiuoti 53, o „BMW i8 Coupe“ – 55 km. Vidutinės „BMW i8 Roadster“ degalų sąnaudos yra 2,1 l/100 km, o „BMW i8 Coupe“ – 1,9 l/100 km. Anglies dvideginio (CO2) emisija – atitinkamai 46 g/km ir 42 g/km. Rodsterio kėbulą turintis „BMW i8“, važiuodamas be benzino, vidutiniškai sunaudoja 14,5 kWh elektros, o kupė – 14 kWh, teigiama pranešime. „BMW i8“ yra sportiškas automobilis ir modelio atnaujinimas tai pabrėžia dar labiau. Tiek kupė, tiek rodsteris jau standartinėje įrangoje turi specialią kiekvienam modeliui individualiai suprogramuotą „Dynamic Stability Control“ sistemą, reguliuojančią spyruoklių ir amortizatorių darbą. Standartinėje įrangoje „BMW i8“ komplektuojamas su 20 colių skersmens ratlankiais. Kiekvienas jų sveria maždaug kilogramu mažiau nei patys lengviausi iki šiol ant modelio dėti ratlankiai. Be standartinių, „BMW i8“ pirkėjai galės rinktis iš dar keturių 20 colių skersmens ratlankių modelių. „BMW i8“ yra varomas visais keturiais ratais: jėgą galiniams perduoda benzininis variklis, priekiniams – elektrinis. Gausi standartinė įranga Abu „BMW i8“ modeliai jau standartinėje įrangoje turi 8,8 colio skersmens ekrane pasiekiamą „Professional“ navigacinę sistemą, „BMW Display Key“, įkrovimo laidą „Mode 2“, įvairius vairavimo asistentus kaip autonominį stabdymą mieste su įspėjimo apie pėsčiuosius funkcija, parkavimo jutiklius, automatinį artimųjų ir tolimųjų šviesų perjungimą ir kt. Standartinėje įrangoje yra ir „ConnectedDrive Services“. BMW mobilumo asistentas leidžia automobiliui prisitaikyti prie vairuotojo ir gali, pavyzdžiui, suplanuoti kelią numatydamas baterijų ar degalų papildymo vietas. Papildomos įrangos sąraše – projekcinis ekranas, atvaizduojantis svarbiausią informaciją neatitraukiant akių nuo kelio, efektyvūs ir kitų eismo dalyvių neakinantys revoliuciniai lazeriniai žibintai, apšviečiantys kelią net 600 metrų bei garsinis pėsčiųjų įspėjimas apie iki 30 km/val. greičiu be garso judantį automobilį. Pasak BMW prekės ženklo vadovo Lietuvoje Martyno Daujoto, naujuosius „BMW i8 Coupe“ bei „BMW i8 Roadster“ jau galima užsisakyti ir mūsų šalyje, o pirmieji automobiliai pirkėjams atiteks 2018-ųjų gegužės mėnesį. „BMW i8 Coupe“ kaina prasideda nuo 154 tūkst. 560 Eur su PVM, „BMW i8 Roadster“ kainos bus paskelbtos šiek tiek vėliau.