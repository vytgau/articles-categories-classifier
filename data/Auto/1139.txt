Numatyti šeši etapai Lietuvos automobilių kroso čempionatą ir kartu vyksiančias pirmenybes kitąmet sudarys šeši etapai. Čempionatas gegužės 20-ąją prasidės varžybomis Šakių rajone, Pavilkijo trasoje. Liepos 1-ąją antrasis etapas įvyks Tauragėje. Trečiasis etapas pirmą sykį bus rengiamas Panevėžio rajone, Ramygalos autokroso trasoje. Šiemet čia buvo surengtos C lygos varžybos, o kitąmet pasirodys aukščiausio lygio Lietuvos autokroso sportininkai. Ketvirtasis etapas įvyks rugpjūčio 5-ąją. Sportininkai dėl pozicijų ir sezono taškų kovos Ukmergės rajone, „Versmės“ autokroso trasoje. Į autokroso kalendorių sugrįžta ir geriausia šalies trasa tituluojamas Vilkyčių autosporto kompleksas. Penktasis etapas čia įvyks rugpjūčio 26-ą dieną. Galiausiai sezoną vainikuos dar vienas etapas Pavilkijo trasoje, kur bus pagerbtas Romas Barkauskas. Varžybos čia planuojamos rugsėjo 30-ą dieną. „Šiemet Vilkyčiuose po kelių metų pertraukos vyks Lietuvos autokroso čempionato etapas. Taip pat atsiranda naujas organizatorius Panevėžyje. Marijampolė, Gargždai šiemet nepareiškė noro organizuoti čempionato etapą, tai jų kalendoriuje nebėra. Tačiau prisijungus Vilkyčiams ir Panevėžiui, galime rengti šešių etapų čempionatą. Manau, kad tokie pasikeitimai nėra blogi“, – kalbėjo LASF Kroso komiteto pirmininkas Kazimieras Gudžiūnas.  Dėmesys vaikams ir jaunimui Viena pagrindinių naujovių tapo jaunimo klasės įsteigimas. Joje galės varžytis jaunimas nuo 11 iki 16 metų. Čia bus lenktyniaujama standartiniais automobiliais, kurių variklių darbo tūris neviršys vieno litro. Beje, kitąmet autokroso varžybose galės lenktyniauti ir patys mažiausi, bagiais važiuojantys sportininkai, mat organizuojamas vaikų automobilių kroso čempionatas. Mažieji lenktynininkai startuos keturiuose etapuose – Tauragėje, Ukmergėje, Vilkyčiuose ir Šakiuose. „Naujiena yra tai, kad bus jaunimo klasė iki vieno litro. Tikimės, kad iš jos išaugs pamaina – nauji sportininkai. Šios klasės varžybos vyks kartu su čempionato etapais“, – užsiminė K.Gudžiūnas. Lietuvai ir vėl suteikta teisė rengti Europos čempionato etapą Lietuvos ralio kroso čempionatas kitąmet vėl vyks ne tik mūsų šalyje, bet ir užsienyje, kartu su Baltijos šalių ralio kroso čempionatu. Pirmasis etapas liepos 14-15 dienomis įvyks Latvijoje, Bikerniekų trasoje. Liepos 28-29 dienomis ralio kroso meistrai startuos Vilkyčiuose, o spalio 13-14 dienomis lenktynės numatytos Lenkijoje, Torūnės trasoje. Tačiau didžiausias Lietuvoje autokroso renginys įvyks birželio 8-10 dienomis. Vilkyčių autosporto komplekse vėl bus surengtas Europos autokroso čempionato etapas. Jame startuos greičiausi Europos lenktynininkai, vairuojantys bagius ir kėbulinius automobilius. Beje, vieną savaitę prieš varžybas Vilkyčiuose etapas įvyks ir kaimyninėje Latvijoje, Bauskės trasoje. „Kitąmet savo etapą Vilkyčiuose darysime vėliau, nes taip susitarėme su latviais. Jie norėjo organizuoti savaite anksčiau. Kadangi mes dabar į porą einame ne su vokiečiais, kaip ėjome dvejus metus, bet su latviais, tai radome abiem šalims palankų sprendimą. O ir mes džiaugiamės, kad dabar mūsų varžybų savaitgalis nesidubliuos su Tėvo diena, galbūt žmonės turės daugiau laisvo laiko atvykti ir pažiūrėti įspūdingas lenktynes. Sausio 27-ą dieną važiuosime į organizatorių susirinkimą Paryžiuje, kalbėsime su būsimais ir buvusiais komisarais bei stebėtoju apie tai, ką dar galėtume padaryti geriau, kad gerą įvertinimą gavęs mūsų etapas būtų dar kokybiškesnis. Beje, Europos čempionate bus ir nacionalinė klasė nuo 1,6 iki 2 litrų, kurioje galės lenktyniauti mūsų šalies sportininkai“, – sakė Europos autokroso čempionato etapo Lietuvoje organizatorius, LASF kroso komitetui vadovaujantis Kazimieras Gudžiūnas.