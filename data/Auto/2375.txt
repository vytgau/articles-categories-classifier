Be jokios abejonės, „Volvo“ turi solidžią saugumo reputaciją ir didžiulių planų. „Volvo“ markė seniai asocijuojama su saugiausiais pasaulio automobiliais, o kompanijos akyse – netolima ateitis, kuomet nei vienas žmogus nežus ir nebus rimtai sužeistas jokiame naujame „Volvo“ automobilyje. Tačiau „Tesla“ mano, kad saugiausių automobilių gamintojo karūna „Volvo“ jau nebepriklauso. Praeitos savaitės pabaigoje „Tesla“ gamykloje Kalifornijoje buvo surengtas renginys, kurio metu pristatyti klientams skirti „Model 3“ automobiliai. Kompanijos vadovas E. Muskas pasakojo apie automobilio dizainą ir svarbiausius prioritetus, kurių laikėsi inžinieriai kurdami šį modelį. Vienas iš jų neišvengiamai buvo saugumas. Susirinkusiai miniai plojant ir klykiant, tarsi E. Muskas būtų ne kompanijos vadovas, o roko žvaigždė, buvo parodytas vaizdo įrašas, kuriuo palygintas „Model 3“ ir S60 saugumo bandymas, kuomet automobilis vairuotojo puse 32 km/val. greičiu trenkiasi į stulpą. Akivaizdu, kad „Model 3“ šį bandymą ištvėrė geriau nei penkiomis žvaigždutėmis įvertintas S60. E. Muskas neketino šaipytis iš „Volvo“. Tik pasakė, kad žvaigždutės nėra moksliškas saugumo matavimo vienetas, o „Volvo“ yra tikriausiai antras vardas automobilių pasaulyje saugiausiųjų sąraše. „Tesla“, žinoma, yra pirmasis.  Toks palyginimas, beje, nėra visiškai teisingas – daug prasmingiau būtų pažiūrėti, kaip vairuotoją imituojantis manekenas buvo blaškomas automobilio viduje. Kita vertus, akivaizdu, kad „Model 3“ yra labai saugus automobilis ir bent jau iš šio kampo bandymą ištvėrė sėkmingiau. Ir kodėl E. Muskas palyginimui pasirinko S60? Galbūt dėl to, kad pavyko gauti šią vaizdo medžiagą, galbūt dėl to, kad automobiliai yra tos pačios klasės. O galbūt todėl, kad jam patiko kontrastas. Tačiau „Volvo S60“ nėra naujas modelis – jis gaminamas nuo 2010 metų. Spręsti jums, ar galima lyginti visiškai naujo ir septynerių metų senumo automobilių saugumą. Tačiau tai, kad saugumas yra vienas iš didžiausių „Tesla“ prioritetų, yra faktas. Elektromobiliai gali būti labai saugūs todėl, kad neturi variklio, kad ir kaip keistai tai skambėtų. Tai reiškia, kad priekyje lieka daug vietos saugumo zonoms įrengti, smūgio jėgą galima paskirstyti labai tolygiai. Apačioje išdėstytos baterijos nužemina svorio centrą ir taip automobiliui suteikia stabilumo, o kur dar autopiloto technologija. Tad tikėtina, jog ateityje žmonės kalbės apie „Tesla“ markę taip, kaip dabar kalba apie „Volvo“. Vaizdo medžiagoje saugumo palyginimas prasideda nuo 4 min. 14 sek.