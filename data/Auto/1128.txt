Tiesa, jei jau nesate labai rimtas pažeidėjas, nuo baudos galite ir išsisukti. Pareigūnai neslepia, kad žiopliems ir nepiktybiniams pažeidėjams bus kiek atlaidesni ir nepuls apdovanoti baudomis. Klaipėdos apskrities vyriausiojo policijos Kelių patrulių kuopos vadas Artūras Freitikas sako, kad per kiekvienas šventes ar ilgesnius savaitgalius vairuotojams skiriamas didesnis dėmesys, nes kelyje tokiu metu pasitaiko daugiau pažeidėjų. Ne vienas sumano vairuoti išgėręs, rizikuoja važiuoti iki parduotuvės, jei ant šventinio stalo su bičiuliais pritrūksta alkoholio. Tokiems vairuotojams gresia rimti nemalonumai ir administracinės baudos ar net baudžiamosios bylos bus keliamos be gailesčio. „Jei įklius rimti pažeidėjai, didelių kalėdinių nuolaidų gali nė nesitikėti, – DELFI sakė A. Freitikas. – Šventiniu laikotarpiu dirbs sustiprintos policijos pareigūnų pajėgos ir tikrai baus be gailesčio rimtus pažeidėjus. Aišku, jei vairuotojas padarys nedidelį nusižengimą, pareigūnai neskubės skirti baudos, tačiau tokie pažeidėjai gaus įspėjimus. Visgi, kelyje turi būti atsakingi visi vairuotojai.“ Kiek tiksliai dirbs policijos pareigūnų keliuose, neatskleidžiama, taip pat neatskleidžiama iš anksto ir kur vyks policijos reidai, tai vairuotojai sužinos tik patys išvydę jau dirbančius policijos pareigūnus. Pareigūnai neslepia, kad per šventes visuomet padaugėja darbo, žmonės labiau atsipalaiduoja, būna mažiau dėmesingi kelyje. Būtent dėl to ir reikia stiprinti pajėgas. Pajūrio regione sinoptikai prognozuoja šiek tiek lietaus, šaltukas neturėtų nukloti kelių ledu, tačiau pareigūnai primena, kad per daug atsipalaiduoti prie vairo vis tiek nederėtų, mat ir per lietų eismo sąlygos tampa sudėtingesnės nei įprastai.