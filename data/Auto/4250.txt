Dėl to „MVP Racing“ komandos lenktynininkai Deividas Jocius ir Donatas Zvicevičius, vykdami į Monte Karlo ralį turės itin patyrusius žvalgus: daugelį metų ralio lenktynėse dalyvaujantį Ramūną Čapkauską ir daugelį metų su D. Jocium šturmanu važiavusį Kastytį Torrau, kurį daugelis lietuvių pažįsta kaip vieną geriausių Lietuvoje didžėjų. Kelio žvalgai profesionaliame ralyje yra neatsiejama lenktynių dalis. Buvo laikas, kai organizatoriai drausdavo žvalgus, tačiau jie vis tiek egzistavo, tik nelegaliai. Dabar Pasaulio ralio čempionato (WRC) organizatoriai juos pripažįsta ir netgi kelia žvalgams nemažus reikalavimus. WRC žvalgas privalo turėti bent nacionalinę lenktynininko licenciją, tai reiškia, juo gali būti tik profesionalus lenktynininkas. Jiems suteikiamos specialios kelio knygos, numatytos net vietos ralio maršrute, kur žvalgai gali susitikti su savo ekipažu, tad jie yra dalis ralio. Žvalgo darbas – prieš pat prasidedant greičio ruožui pravažiuoti trasą ir užfiksuoti visus svarbiausius niuansus, kurių nepastebėjo arba negalėjo matyti lenktynininkai, kai susirašinėjo greičio ruožus trimis ar keturiomis dienomis anksčiau. Tai ypač aktualu Monte Karlo ralyje, kur greičio ruožai driekiasi kalnuota vietove. Per keletą dienų situacija trasoje gali kardinaliai pasikeisti – iš sauso asfalto ji gali virsti padengta ledu ir atvirkščiai. Pravažiavę trasą su lenktynininkų sudaryta stenograma jie ją patikrina ir informuoja ekipažą apie greičio ruožo niuansus – kur prisnigo, kur atšilo, kur yra šlapio asfalto vietų, kur gali būti pavojinga ir pan. „Deividą pažįstu nuo pat pirmųjų jo žingsnių automobilių sporte, jis yra senas mano draugas. Pastaruosius trejetą metų mes lenktyniaujame vienoje komandoje, todėl puikiai žinau jo sudarytos stenogramos niuansus ir kaip ir kokią informaciją jam pateikti. Aišku, kelias greičio ruožuose kardinaliai nepasikeičia, tačiau čia didelę įtaką turi Dievas ir gamtos išdaigos, pavyzdžiui sniegas. Mes trasoje važiuosim „Kia Sportage“ visureigiu, tad net labai prisnigta vieta mums nėra baisi, bet jeigu lenktynininkai startuos su „slick“ tipo padangomis o viršukalnėje bus daug sniego, ten jų ralis gali ir baigtis. Dėl to mes ir esame“, – pasakoja R. Čapkauskas. Dar geriau D. Jociaus stenogramą supranta K. Torrau, kuris nemažai metų praleido su juo viename automobilyje. „Paskutinį kartą su Deividu viename automobilyje važiavau 2013 metais. Tada mes laimėjome „Halls winter Rally“. Kartu lenktyniavome daugiau kaip penkerius metus, puikiai pažįstu ne tik Deivido sudaromą stenogramą, bet ir žinau jo vairavimo stilių, tad galiu prognozuoti kur gali tykoti pavojai“, – pasakoja K. Torrau. D. Jocius džiaugiasi tokiu solidžiu savo žvalgų tandemu. R. Čapkauskas turi patirties lenktyniaujant asfalto greičio ruožais kalnuose, nes yra dalyvavęs antruoju Monte Karlu vadinamame Jaltos ralyje. „Be kelio žvalgų šiose lenktynėse bent kiek geresnį rezultatą pasiekti būtų itin sunku. Manau, kad jų pateikiama informacija mums labai padės lenktyniauti saugiai ir išvengti netikėtų situacijų kelyje“, – sako D. Jocius. „MVP Racing“ komanda į Monte Karlą išvažiuoja šeštadienį. D. Jocius ir D. Zvicevičius kviečia visus galinčius ir norinčius atvykti į Vilniaus oro uostą šį šeštadienį, 17.30 val. Prie puodelio kavos lietuviai pasidalins savo lūkesčiais ir tikslais Monte Karlo ralyje.