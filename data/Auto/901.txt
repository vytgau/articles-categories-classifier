Naujausią „Nissan Micrą“ Anglijoje vairavome dar tada, kai Lietuvoje jos nė kvapo nebuvo, „VW Polo“ iki bandymų dienos matėme tik iš tolo, o „Kią Picanto“ į geriausių trijulę pakvietėme dėl puikios kainos. Automobilius testavome ir patys, nuomonę turime, bet kaip visuomet paprašėme ir tautos pagalbos. Vienoje gražiausių Vilniaus vietų, Subačiaus apžvalgos aikštelėje, automobilius perdavėme Sauleniui ir Vitalijai, netrukus sulaukėme jų nuomonės. P. S. Bandytojai automobiliais keitėsi šiuo metu tuščioje motociklams rezervuotoje vietoje. Mus fotografavo piktas baikeris be motociklo. Tad dabar nežinome, kuo visa tai baigsis. „TopGear“ apdovanojimų nominacija – Miesto automobiliai Bandyti automobiliai: „Kia Picanto“: variklis – 1248 cm3, benzininis, 84 AG, 124 Nm; 0–100 km/val. per 13,7 s; masė – 879 kg; automatinė pavarų dėžė; priekiniai varantieji ratai; bandyto modelio kaina – 12 990 eurų. „VW Polo“: variklis – 999 cm3 TSI, benzininis, 95 AG, 175 Nm; 0–100 km/val. per 10,8 s; masė – 1145 kg; automatinė 7 pavarų dėžė; priekiniai varantieji ratai; bandyto modelio kaina – 20 834 eurai. „Nissan Micra“: variklis – 899 cm3, 90 AG, 140 Nm; 0–100 km/val. per 12,1 s; masė – 1059 kg; mechaninė pavarų dėžė; priekiniai varantieji ratai; bandyto modelio kaina – 19 459 eurai.  Saulenis Pociūnas, dirbantis Vilniaus miesto labui, bet jo šeima netilptų nė į vieną miesto automobilį: Prisipažinsiu, man mažos mašinos patinka labiau nei didelės. Gal todėl, kad ir nemenka dalis mano maršrutų driekiasi miestuose, todėl 4 metrų automobiliukai imponavo jau senokai. Visi trys bandomi „mažyliai“ – „VW Polo“, „Nissan Micra“ ir „Kia Picanto“ – ir panašūs, ir skirtingi. Visi nauji modeliai rodo, kad gamintojos jų nelaiko „kibiriukais“, juose daugybė įrangos, kuri dar visai neseniai buvo būdinga tik aukštesnės klasės atstovams. Bet sau užduodi klausimą – ar mažam automobiliui dera kelti didelius reikalavimus? Jeigu jie baziniai, gal ir dažname bandytų modelių buvę komforto elementai, pvz., didelis ekranas su navigacija bei pan., nėra būtini. Juk tiesiog sėdi ir važiuoji. Mažam automobiliui kainos kriterijus turėtų būti itin aktualus, bet ne mažiau svarbu, ką gauni už tą sumą? Tiksliau, ką gautum už bazinę kainą? Nes kai skaitai, jog „kaina nuo xx xxx eurų“, o realybėje jau viskas yra su 1,5 koeficientu, supranti, kad už panašią sumą galima dairytis į „vienu numeriu“ didesnes mašinas. Reziumuojant, man važiavimo ypatybėmis labiausiai patiko „VW Polo“. Rieda tikrai ne kaip mažiukas. Solidu ir komfortiška, vertinant pagal dydį. Gana smagus variklis – galia tikrai nėra paskutinėje vietoje, nesinori nuo kiekvieno šviesoforo pajudant matyti nuvažiuojančių kolegų galinių žibintų. Ir automatinė dėžė patiko. Nežinau galutinės kainos, bet jei reikėtų rinktis pagal važiavimo ypatybes, imčiau „Polo“. „Kia Picanto“ – mažesnis nei konkurentai. Gal prastesnė jo garso izoliacija, bet vėlgi – tai mažas mašiniukas, tad ar jam reikia kelti tokius aukštus reikalavimus? Jeigu VW ir „Nissan“ modelius lygintume su „Kia Rio“, būtų objektyviau. Pasakysiu taip – „Kia Picanto“ man patiko. Kas ieško nebrangios ir nerealiai ilgą garantiją turinčios mašinos, turbūt rinktųsi ir vargo nematytų. Bet aš žvalgyčiausi į kitą. Kitą gamintoją. Arba kitą „Kios“ modelį. „Nissan Micra“ nustebino išorės dizainu – graži. Bet važiuojant trukdė labai storas statramstis, gerokai susiaurinantis matymo plotą. Komforto elementų – daug. Kaip didesnių gabaritų automobilyje. Bet ir kaina, spėju, ne pati mažiausia. Vėl grįžtu prie to pradinio klausimo – ko tikėtis iš mažos mašinos? Kai ieškai naujo automobilio, be abejo, turi ir pasirinkimo laisvę, ir įsivaizduojamus kriterijus. Estetika – ne mažiau svarbus veiksnys. Tada aklas vairavimo ir važiavimo testas jau 100 procentų netinka. Įtaką daro ir kiti veiksniai. Bet šią trijulę rikiuoju taip: „Polo“, „Picanto“, „Micra“. Vitalija Papukaitė, gyvena ne didmiestyje, bet yra aistringa automobilių mėgėja: „Volkswagen Polo“. Iš trijų bandytų automobilių šis patiko labiausiai. Stilingas, komfortiškas, greit prisijaukinamas. Patiko jo minkštumas. Pavaros persijungia švelniai. Iš vietos pajuda tolygiai. Erdvus salonas. Variklis dirba gan tyliai. Važiuojant nelygiu grindiniu vibracijos nekelia diskomforto. Automatinė pavarų dėžė – didelis pranašumas mieste. „Kia Picanto“. Nedidelis, manevringas miesto automobilis. Pavaros jungiasi gan agresyviai, salone girdimas variklio triukšmas. Iš trijų bandytų automobilių šiame labiausiai buvo jaučiama vibracija važiuojant nelygiu paviršiumi. Labai smagiai įsibėgėja. Kaip ir bandyto „VW Polo“, taip ir šio automobilio pranašumas – automatinė pavarų dėžė. „Nissan Micra“. Šiek tiek nustebino automobilio dydis, nes tikėjausi mažesnio. Automobilį valdyti labai malonu, tačiau reikia laiko jam perprasti. „Prifarširuotas“ įvairių išmaniųjų technologijų. Dalis jų važinėjant mieste lyg ir nereikalingos, bet visuomet malonu turėti daugiau, o ne mažiau. Variklis mėgsta aukštesnius sūkius.