Ketvirtadienis tiek Peru, tiek ralio estafetę perimančioje Bolivijoje buvo pompastikos diena. Milijonus į šio ralio pritraukimą investavusios valstybės nepraleido progos pasaulio lenktynininkų pasitikti išskėstomis rankomis, o juos per televizijos ekranus stebintiems fanams priminti, jog tai puiki vieta sekančioms atostogoms. Nepaisant „oficialiosios dalies”, sportininkai ketvirtadienį nemenkai paplušėjo – kiek daugiau nei trys šimtai kilometrų greičio ruožuose sujungti su dar puspenkto šimto tiesiog kelyje, bei pagardinti laiko juostos kitimu pareikalavo kantrybės. Tačiau visi šie kilometrai vedė vis toliau nuo penkias dienas kankinusių kopų ir planus griovusių gedimų, vis arčiau lietuviams palankesnių, kieto grunto trasų su labiau „lietuviška” lauko temperatūra. Šis situacijos pagerėjimas be abejo negalėjo apsieiti be šalutinių efektų – į kokteilį kartumo įnešė atsiradę aukštikalnės, kurios šiandien smeigiančiu galvos skausmu užklupo ne vieną ekipažą. Kokteilį dar labiau pasaldino pernai metų košmaru vadintos purvo vonios. „Pirmoji dalis Peru buvo labai greita, techniška, kalnų masyve, siaurais keliais. Antroji dalis, įvažiavus į Boliviją, buvo labai daug tiesiųjų, labai daug purvo, buvo daug ir techniškų kelių, tai sakysime techniškas ruožas. Mes visą laiką ant kelio, pavyzdingai, bet visą dieną automobilis nevažiavo taip kaip turėtų, variklis dirbo 82 procentais galios, nes nusimušė akseleratoriaus pedalo kalibracija ir realiai važiavom ne pilnu pajėgumu, bet ką padarysi. Dabar važiuojame į La Pasą, La Pase podiumas, rytoj poilsio diena ir ką – pavargę, bet laimingi”, – raportavo Benediktas Vanagas. Paklaustas apie sąlygų pokyčius ir staiga pakitusį aukštį, Benediktas sakė, jog aukščiausia vieta, kurią šiandien užfiksavo buvo apie 4,900 metrus ir natūraliai tokiame aukštyje neišvengiami kalnų ligos simptomai, tačiau išgerti vaistai nuo skausmo juos suvaldė ir šiuo metu pilotas jaučiasi puikiai.  Po sėkmingo finišo, ekipažo dar laukia kelionė iki podiumo La Paso mieste ir iš karto po jo – poilsis. 4 kilometrų aukštį ir purvo vonias iškentę lenktynininkai šįvakar galės kiek atsikvėpti – rytoj keliauti nereikės niekur. Poilsis ir jėgų atgavimas bus privalomos procedūros, nes jau poryt prasidės maratoninis greičio ruožas – dvi dienos be technikų aptarnavimo, dvi dienos su detalėmis, kurias pasiėmei su savimi, dvi dienos, su vos trimis padangomis rezerve. Jeigu rytoj ilsėsis lenktynininkai, o mechanikai dirbs, tai jau poryt jie gaus susikeisti vietomis ir numigti papildomą valandą, prieš dar savaitę siaubo.