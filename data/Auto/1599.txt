Per du dešimtmečius išgryninta rinkimų koncepcija vilioja automobilių gamintojų atstovus: vieni siekia laimėti, kiti neslepia, kad jiems pakanka pasirodyti. Keturi automobiliai podiumui užimti Kiekvienų metų pabaigoje į dešimties autoritentingų žurnalistų komisijos rankas patenka beveik keturios dešimtys pačių naujausių automobilių. Iš jų tik vienas tampa „Lietuvos metų automobiliu“. Nepaisant to, automobilių atstovai konkursui pateikia kone visas savo naujienas. Visų jų šiais metais – net 34. Šių metų rekordininkai – „Kia Auto“, automobiliniam teismui pateikę net keturis įvairaus dydžio modelius: mažytį miesto spuogą „Picanto“, miesto automobilį „Rio“, miesto krosoverį „Stonic“ ir galingą vidutinės klasės sedaną galiniais varančiaisiais ratais „Stinger GT“. „Mes tikimės nugalėti“, – tvirtai ir drūtai atsakė „Kia Auto“ pardavimų vadovas Darius Graževičius. „Su keturiais automobiliais didesnė tikimybė užimti pirmas tris vietas“, – patikslino ir nusijuokė. „O jei rimtai, tai mes pateikiame visus naujus modelius, kurie šiemet pasirodė „Kia“ gamoje. Turime ir rimtų pretendentų į „Metų automobilio“ titulą, kaip „Rio“, kuris yra tikrai geras, gerai sukomplektuotas modelis už prieinamą kainą, taip pat miesto visureigis „Stonic“ skatina didelį susidomėjimą. Turime ir išskirtinį „Stinger“ automobilį, kuris tapo markės vizitine kortele ir galėtų pretenduoti į sportiškiausio automobilio nominaciją. Mūsų pareiga yra pateikti automobilius, o komisijos – juos įvertinti. Žurnalistai turi savo nuomonę ir dažnai įžvelgia tai, ko net mes patys nepastebime, pasidalina įžvalgomis apie automobilius“, – kalbėjo „Kia Auto“ pardavimų vadovas.  Vienus įvertinti, kitus – parodyti Nuo korėjiečių nedaug atsilieka ir japonai. „Nissan“ šiemet Lietuvos rinkai pristatė tris naujus modelius: miesto mažylį „Micra“, miesto krosoverių pradininką „Qashqai“ ir vidutinį SUV „X-Trail“. Tiesa, pastarieji du modeliai nėra visiškai nauji, jie tik atnaujinti. „Mūsų didžiosios viltys dedamos į „Nissan Micra“. Tai visiškai naujas modelis, keliantis sąmyšį rinkoje, mat B segmente pristato saugumo technologijas, kurios atėjo iš didesnių ir brangesnių automobilių. Ir tos technologijos skirtos ne tik pamaigyti ar pasirodyti prieš kitus, jos užtikrina papildomą saugumą jų vairuotojams. Tuo tarpu „X-Trail“ ir „Qashqai“ mes norime pademonstruoti pirkėjams. Jie kelia kartelę krosoverių segmente. Dar daugiau modernių technologijų, dar daugiau prabangos pačiame automobilyje, įskaitant naują salono apdailą, išmanias technologijas, kurios įdiegtos automobilyje“, – sako „Nissan Nordic Europe“ komunikacijos vadovas Baltijos šalims Mindaugas Plukys. Padeda skleisti žinią Nors laimėti „Lietuvos metų automobilio“ pagrindinį titulą šansų nėra daug, gamintojų atstovai džiaugiasi konkurso komunikacija, kuri padeda potencialius automobilių pirkėjus supažindinti su naujausiais produktais. „Mums konkursas svarbus tuo, kad jis matomas, pirkėjai domisi autoritentingų žmonių pasakojimais apie naujus automobilių modelius. Mes vieni iš savo salono visko visuomenei nupasakoti negalime. Marketingo pusė mums svarbi, matome čia naudą“, – privalumus pardavėjams vardijo D. Graževičius. „Metų automobilis – vienas iš geriausių renginių tarp automobilių žurnalistų. Mums tai yra pagalba parduodant automobilius, įvertinimas, sklaida. Svarbu, kad žmonės tokiu būdu yra supažindinami su automobiliais“, – kolegai pritarė „Modus Group“ marketingo vadovė Augustė Miliūtė-Zinkevičienė. Jos atstovaujama prabangių automobilių markė BMW taip pat tarp lyderių – į konkursą užregistravo net 3 modelius: „BMW 5“, „BMW 6 GT“ ir „BMW X3“. A. Miliūtė-Zinkevičienė neišskiria bavarų: atstovaudama „Modus Group“, ji prižiūri ir „Alfa Romeo“, „Fiat“, „Jeep“ bei MINI markes, su kurių modeliais sieks pakliūti į visas įmanomas aukščiausias pozicijas tiek kalbant apie „Lietuvos metų automobilio 2018“ titulą, tiek apie atskiras nominacijas, kurių šiemet bus 11. Konkurso svarbą pabrėžia ir ilgamečiai jo partneriai. Padangų gamintojo „Continental“ eksporto pardavimų ir rinkodaros vadovas Baltijos šalims ir Ukrainai Arūnas Kiaušas teigia, kad „Lietuvos metų automobilio“ konkursas prisideda ne tik prie automobilių, bet ir saugaus eismo vertybių populiarinimo. „Continental“ yra puikiai pasaulyje žinomas prekės ženklas: koncernas turi vystymo ir gamybos taškus 427-iose pasaulio vietose. Būdami tokio dydžio tarptautine kompanija, galime efektyviau propaguoti saugaus eismo vertybes ir naujausių technologijų svarbą, tad mes ypatingai vertiname gilias tradicijas turinčius renginius. Tuo labiau, kad jau dvidešimt pirmą kartą organizuojamas „Lietuvos Metų automobilio“ konkursas yra daugiausiai metų skaičiuojantys geriausio automobilio rinkimai Baltijos šalyse, pritraukiantys itin daug tiek paprastų vairuotojų, tiek ir autoverslininkų dėmesio“, – pabrėžia A. Kiaušas. Tikslus automobilių sąrašas bus paskelbtas lapkričio 6 dieną.