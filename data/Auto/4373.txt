Antradienį lenktynininkai Resistencijos mieste stos į startą, o vėliau pasuks į Boliviją. Galiausiai ralis po beveik savaitės vėl grįš į Argentiną ir jos sostinę Buenos Aires, kur sunkiausios pasaulyje lenktynės finišuos. Antradienį sportininkai įveiks 803 km iš Rezistencijos į San Migelį de Tukumaną, iš jų 275 km sudarys greičio ruožai. Automobiliai pajudės 17.05 val. Lietuvos laiku. Antradienio rytą vieno iš Lietuvos sportininkų taip pat lauks ir maloni naujiena. Vienam ekipažui gavus penkių minučių baudą, Vaidoto Žalos ir Sauliaus Jurgelėno tandemas pirmame etape palypėjo dar viena pozicija aukščiau ir dabar rikiuojasi 40-oje pozicijoje. Tiesa, sportininkų meiliai „bitute“ vadinamas „Seat Leon Dakar“ automobilis buvo kiek apgadintas, tad mechanikams teko prie jo naktį padirbėti keičiant amortizatorius, sulankstytą sparną ir smulkesnes dalis.  Geriausiai iš lietuvių pirmadienį pasirodė 17-as finišavęs Benediktas Vanagas. Antanas Juknevičius prologe užėmė 29-ą vietą. Visi ekipažai antradienį turėjo startuoti iš tų pozicijų, kurias užėmė pirmame etape, tačiau organizatoriai pateikė korekcijų. B. Vanagas antrąjį etapą pradės 23-as 17.55 val. Lietuvos laiku, A. Juknevičius išvažiuos 30-as 18.02 val., o V. Žala pajudės 42-as 18.08 val. Dakaro ralio organizatoriai jau ne pirmose varžybose pakoreguoja sportininkų starto pozicijas. Ypatingai šį kartą nesmagu dėl B. Vanago, kurio beveik visas pirmadienį atliktas darbas braukiamas lengva ranka. „Nors finišavome 17-ti, pagal taisykles „Priority list“ vairuotojai galėjo pasinaudoti „joker“ teise pasigerinti pozicijas ir net 7 mūsų aplenkti ekipažai vėl sulindo priekyje mūsų... Startuosime 23-ti, vėl po mūsų jau šiandieną trasoje lenkto Stephan Schott. Džiaugsmas, kad kausimės rimtame kolektyve, nugaravo kaip miražas“, – taip situaciją feisbuke pakomentavo B. Vanagas. 