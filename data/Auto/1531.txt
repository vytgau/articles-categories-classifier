Automobilių gamintojų ir prekeivių asociacija (SMMT) tikisi vyriausybės skatinamų iniciatyvų, kuriomis gyventojai būtų skatinami pirkti transporto priemones, kuriose sumontuotas mažai teršalų į aplinką išmetantis dyzelinis variklis. Bendri transporto priemonių pardavimai šalyje smuko daugiau nei 12 proc. ir tai jau septintas iš eilės mėnuo, kai fiksuojamas automobilių pardavimų nuosmukis. SMMT manymu, tokį pardavimų nuosmukį nulėmė smukęs verslo ir vartotojų pasitikėjimas. Šiais metais naujų automobilių registracijų apimtys sumažėjo jau 4,6 proc. „Smunkantis verslo ir vartotojų pasitikėjimas, be abejonės, atsiliepia paklausai naujų automobilių rinkoje, bet padėtį apsunkina ir sumaištis, kylanti dėl vyriausybės vykdomos politikos dyzelinių automobilių atžvilgiu“, - sakė SMMT vadovas Mike'as Hawesas. Kaip savo naujausioje ataskaitoje teigia SMMT, spalį buvo parduota 158 192 nauji automobiliai - 12,2 proc. mažiau. Benzinu varomų automobilių pardavimai išaugo 2,7 proc. Rugsėjį dyzeliniu kuru varomų automobilių pardavimai sumažėjo 21,7 proc. SMMT prognozėmis, bendri transporto priemonių pardavimai šiais metais, lyginant su 2016 metais, sumažės 4,7 proc. iki 2,656 mln. vienetų.