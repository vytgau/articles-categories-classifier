Anot ministro, elektromobiliams pakanka dabartinių skatinamųjų priemonių – galimybės važiuoti autobuso juosta, nemokamo jų statymo, o finansiškai skatinti jų įsigijimo nereikia. „Mes Vyriausybėje diskutavome, ar turime skirti dar paskatų be egzistuojančių (...). Nusprendėme netaikyti kompensacijos schemų, nes industrija ir taip natūraliai labai greitai auga. Mes matome, pavyzdžiui, kad Norvegija turi daug problemų, nes per daug elektrinių automobilių atsirado šalyje per labai trumpą laiką, nes jie taikė dosnius kompensacinius mechanizmus“, – antradienį susitikime su Vokietijos ir Baltijos šalių prekybos rūmų nariais sakė R. Masiulis. Jo teigimu, numatoma įrengti 28 elektromobilių įkrovimo stoteles prie svarbiausių kelių, o visas kitas skatinimo iniciatyvas turės priimti savivaldybės. Ministerija dar pernai skelbė, kad stoteles numatoma įrengti iki 2022 metų. Šiemet sausį-birželį Lietuvoje įregistruoti 304 nauji elektromobiliai, hibridiniai ar gamtinėmis dujomis varomi automobiliai. Pernai jų įregistruota 465, 2015 metais – 326.