Vaizdo įrašai taip pat padeda fiksuoti įvykius ir automobilių stovėjimo aikštelėse. Anot policijos, tokia medžiaga naudinga, nes padeda lengviau ir greičiau nustatyti tikruosius eismo įvykių kaltininkus. „Vaizdo registratoriai populiariausi šiltuoju metų laiku, kai ilgėja dienos, o žmonės pradeda daugiau keliauti – tuomet šių prietaisų pardavimai išauga iki 60 proc. Anksčiau pagrindiniai vaizdo registratorių pirkėjai buvo tolimųjų reisų vairuotojai, o dabar juos stengiasi įsigyti visi, besirūpinantys savo, šeimos ar automobilio saugumu“, – sako Laimonas Radzevičius, „Acme Europe“ produkto vadovas. Pagrindinė priežastis įsigyti – saugumui užtikrinti Vaizdo registratorius įsigyja įvairaus amžiaus vairuotojai. Jaunesni, 18-30 m. amžiaus, dažniausia perka, kad įamžintų savo atostogų ir kelionių vaizdus, kuriais galėtų pasidalyti su artimaisiais. Vidutinio amžiaus pirkėjai renkasi dėl savo šeimos saugumo, o vyresni didžiausią dėmesį skiria automobilio saugumui užtikrinti. Prie registratorių populiarumo prisideda ir draudimo bendrovės – kai kurios jų suteikia specialias nuolaidas, jei draudžiamame automobilyje yra prietaisas, fiksuojantis eismo įvykius. „Pagrindinė priežastis, dėl kurios lietuviai įsigyja vaizdo registratorius – saugumas. Ar tai būtų rūpestis dėl automobilio, šeimos, ar dėl paties savęs. Kartais, įvykus eismo įvykiui, nesutariama, kas yra kaltininkas. Tokiu atveju registratoriaus užfiksuota informacija gali būti panaudota išsiaiškinti autoįvykio aplinkybes ir, jeigu patirta didelė žala, teisme užfiksuotas vaizdas pateikiamas kaip svarus įrodymas“, – atkreipia dėmesį L. Radzevičius. Anot „Acme Europe“ atstovo, įsigyjant vaizdo registratorių, reikėtų atkreipti dėmesį, ar prietaisas turi filmavimo funkciją, veikiančią ir kai automobilis stovi vietoje su išjungtu varikliu, pavyzdžiui, stovėjimo aikštelėje. Ši funkcija, esanti tokiuose vaizdo registratoriuose, kaip „Mio“, leidžia filmuoti eismo įvykius net ir tada, kai transporto priemonėje nėra vairuotojo. Tokiu atveju, transporto priemonę apgadinęs ir iš įvykio vietos pasišalinęs asmuo gali būti lengvai surastas ir turės atlyginti padarytą žalą. Vaizdo registratoriai – pagalba policijai užtikrinti saugų eismą Nors dalis vaizdo registratorių savininkų juos naudoja atostogų vaizdams fiksuoti, bet dažnai nufilmuojami ir įžūlūs vairuotojai, pažeidžiantys kelių eismo taisykles, keliantys grėsmę ir sau, ir aplinkiniams. Anot l .e. p. Kauno apskrities vyriausiojo policijos komisariato Kelių policijos viršininko Viginto Lukošiaus, tokiais atvejais piliečiai yra raginami pasidalinti nufilmuota medžiaga, kad būtų galima nubausti prasižengėlius. Nors vaizdo registratorių naudojimas vis dar nėra tiksliai reglamentuotas, policijos atstovo teigimu, gana dažnai piliečiai atsiunčia policijai vaizdo įrašus, nufilmuotos vaizdo registratoriais. Vien šiais metais, sausio-gegužės mėnesiais, tokių įrašų gauta 263. Policija taip pat peržiūri įrašus, skelbiamus viešojoje erdvėje ir socialiniuose tinkluose – pastebėjus KET pažeidėjus ar kitus įtartinus atvejus, reaguojama ir įrašai panaudojami kaip viena iš įrodomųjų priemonių. „Svarbiausia, kad vaizdo įrašai būtų tinkami – užfiksuotas vaizdas aiškus, žinomi ir matomi laikas bei data, taip pat – vieta. Be to, turi aiškiai matytis ir kitos svarbios detalės – automobilio numeris ir pan. Jeigu iš vaizdo įrašo galima spręsti apie padarytą pažeidimą, įrašas yra pripažįstamas kaip tinkamas KET pažeidimams užfiksuoti“, – mintimis dalijasi V. Lukošius. Šalies vairuotojai vaizdo įrašais užfiksuoja įvairiausius pažeidimus: chuliganišką ir pavojingą vairavimą, važiavimą per draudžiamus šviesoforų signalus, pėsčiųjų nepraleidimą per perėjas, posūkių signalų nerodymą. Vaizdo įrašai su šiais ar panašiais pažeidimais, anot Viginto Lukošiaus, yra vertingi ir gali padėti policijos pareigūnams nustatyti pažeidėjus bei juos tinkamai nubausti. Populiarėjantys vaizdo registratoriai taip pat yra žinia visiems vairuotojams, jog bet kuris pažeidimas keliuose gali būti įrašytas. Taigi, tai ir drausminamoji priemonė saugiam eismui užtikrinti.