Manote, kad patyręs vairuotojas gali be problemų vienu metu daryti daug darbų? Taip, gali, tačiau atsiranda ir papildoma rizika. Apie tai – naujausio tyrimo rezultatai. „Australian Broadcasting Corporation“ kalbino Vakarų Australijos universiteto darbuotojus, kurie aiškinosi, ar tiesa, jog greičio ribojimai keliuose turi įtakos vairuotojų budrumui ir kelyje priimamiems sprendimams. Tyrimo metu 84 savanoriams teko sudalyvauti savotiškoje simuliacijoje. Jiems buvo paaiškinta, kad gaus baudą viršiję 50 kilometrų per valandą greičio limitą (vieno, šešių ar vienuolikos kilometrų per valandą amplitudėje). Tada mokslininkai analizavo jų reakciją į mažus raudonus taškučius, pasirodžiusius jų periferinio matymo zonoje. Eksperimentui vadovavusi mokslų daktarė Vanessa Bowden teigia: tie, kurie greičio limito negalėjo viršyti daugiau nei kilometru per valandą, dažniau nepastebėjo ne priešais esančių objektų. Dabar mintyse tuos raudonus taškučius pakeiskime tokiais dalykais kaip šunys, kitos transporto priemonės ar maži vaikai ir suprasite, dėl ko mus bando perspėti tyrėjai. „Padarėme išvadą, kad vairuotojai dalį dėmesio ir regos skyrė greičio rodmenų sekimui, o tai reiškia, kad vairuodami prasčiau reagavo į aplinką“, – pridūrė V. Bowden. Eksperimento dalyvių taip pat buvo paprašyta atsakyti į klausimus, padėjusius įvertinti, kaip jie iš esmės vertina tyrimo metu gautą patirtį. Nieko keisto, kad vairuotojai, kurie buvo priversti atidžiau stebėti spidometro rodmenis, patirtį įvardijo kaip pareikalavusią daugiau pastangų. „Susidaro įspūdis, jog griežti ribojimai iš tikrųjų atneša ne tik naudos – pavyzdžiui, visi važiuoja lėčiau ir saugiau. Blogiausia tai, kad tokiu atveju spidometras išblaško vairuotojo dėmesį – galbūt jie ir važiuoja lėčiau, bet mažiau dėmesio skiria aplinkai“, – tyrimo išvadas komentuoja V. Bowden. Svarbu pabrėžti, kad šio tyrimo išvadų nevalia vadinti galutinėmis. Jomis tikrai nenorima pasakyti, kad greičio riboti nereikėtų, tačiau norima paskatinti susimąstyti, kad ir čia gali slypėti pavojus.