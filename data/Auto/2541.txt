„Lietuvoje „driftas“ yra jauna autosporto šaka, kuri dar formuojasi. Pilotai vieni kitus sutinka treniruočių arba varžybų metu, tad šis renginys unikalus, nes pirmąsyk susiburiame ir kviečiame visus šonaslydžio entuziastus solidarizuotis kilniam tikslui – padėti vėžiu sergantiems vaikams. Idėja sulaukė didelio sportininkų palaikymo – mums svarbu skleisti žinutę, kad autosportas yra socialiai atsakingas“, – mintimis dalinosi idėjos iniciatorius Gytis Mocekainis. Į renginį Kačerginės „Nacionalinio žiedo“ vidinėje trasoje žiūrovai bus įleidžiami nuo 11 val. Renginys yra nemokamas, tad tikimasi sulaukti didelio susidomėjimo. Nuo 14 val. skelbiama pertrauka, kurios metu bus eksponuojami pilotų bolidai – pramoga žiūrovams pasėdėti sportiniame automobilyje, nusifotografuoti. Žinomiausi Lietuvos „drifto“ „semi-pro“ ir „pro“ lygos sportininkai organizuos „drift taxi“ nuo 15 val., o renginio pabaigoje žiūrovų laukia gražiausių automobilių, geriausių porinių važiavimų apdovanojimai. Prie iniciatyvos prisijungęs Lietuvos šonaslydžio čempionato pro lygos pilotas Mantas Kulvinskas džiaugiasi: „Turime profesionalių, daug patirties turinčių pilotų, kurie prisideda prie iniciatyvos. Manau, kad daugeliui žiūrovų bus įdomu iš arti pamatyti automobilius, pasivažinėti „drift taxi“. Svarbiausia, kad smagiai praleistas laikas virs pagalba sunkiai sergantiems vaikams“. „Kai vaikas susiduria su onkologine liga, šeimoje prasideda didžiausių išbandymų metas. Deja, ligos už juos pereiti mes negalime. Tačiau visomis išgalėmis stengiamės organizuoti įvairią pagalbą – vaistais, slaugos ir higienos priemonėmis, daiktais buičiai. Tam reikalingas visų mūsų indėlis. Todėl esame dėkingi už kiekvieną iniciatyvą, kurios tikslas yra padėti mūsų globojamiems vėžiu sergantiems vaikams. „Drifto“ renginys yra puikiausias įrodymas, kaip tai, ką mėgsti ir ką patinka daryti, pavirsta ne tik į puikią pramogą, bet į labai reikalingą pagalbą silpniausiems“, – sako „Mamų unija“ atstovė Dovilė Marčinskaitė. Rugpjūčio 15 d. Kačerginę užlies sportinių bolidų gausmas. Žiūrovų laukia šaunios pramogos, už kurias surinktos lėšos bus skirtos vėžiu sergantiems vaikams. „Mamų unija“ surinktas lėšas skiria valstybės nekompensuojamiems vaistams, tyrimams, vaikų gydymui užsienyje. Sportininkams tai puiki proga ne tik atlikti gerą darbą, bet ir leisti renginio lankytojams iš arčiau pamatyti, kas yra „driftas“, pajausti adrenalino pliūpsnį, kuris užplūsta šonu slystant ne mažesniu nei 100-120 km/val. greičiu“ – pasakojo G. Mocekainis.