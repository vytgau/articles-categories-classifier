„Tai išskirtinis automobilis, ne tik pačiam gamintojui, bet ir visiems galingų, sportiškų automobilių gerbėjams. Nuo pat pirmųjų M5 modelių juose derinamos ir labiausiai išryškinamos esminės gamintojo savybės – sportiškumas, prabanga ir praktiškumas. „M xDrive“ sistema taps dar viena išskirtine šio modelio savybe“, – sako „Modus Group“ atstovas, BMW prekės ženklo vadovas Martynas Daujotas. Pažintį su naujuoju „BMW M5“ pradėkime nuo „M xDrive“, kuri į galingiausią šeimos sedaną bus montuojama pirmą kartą per visą modelio istoriją. Vairuotojai galės rinktis net iš kelių važiavimo režimų, pasirinkdami labiausiai atitinkantį jų nuotaiką ir poreikius. Dinaminė stabilumo kontrolė (DSC) galės būti įjungta, išjungta dalinai arba visiškai. Taip pat bus galima reguliuoti ir visų varančiųjų ratų pavarą pasirenkant 4WD, sportinę 4WD arba 2WD parinktis. Pastaroji visą variklio galią leis pasiųsti tik į galinius ratus. 4WD režimas leis naudotis visais keturiais varančiaisiais ratais nuolatos, tuo tarpu sportinė 4WD priekinius ratus į darbą pakvies tik tuomet, kai to prireiks. Be jokios abejonės, visų varančiųjų ratų pavara labai praverčia žiemą, kai važiavimo sąlygos būna sudėtingesnės. Kartu su „M xDrive“ sistema naujasis M5 tampa dar universalesniu ir galinčiu patenkinti tiek sportiško, tiek praktiško vairuotojo poreikius. Automatinė aštuonių pavarų „M Steptronick“ pavarų dėžė važiuojant kasdieniu ritmu užtikrina, kad variklis dirbtų kaip įmanoma ekonomiškiau, todėl vidutinės „M5 M xDrive“ degalų sąnaudos siekia 10,5 l šimtui kilometrų. Po variklio dangčiu „M5 xDrive“ turės laiko patikrintą, bet dar patobulintą 4,4 l darbinio tūrio V8 benzininį variklį. Jis aprūpintas dviem „BMW TwinPower Turbo“ technologijos turbo kompresoriais, Dėka BMW inžinierių įdirbio nuo šiol šis variklis gali pasigirti aukštesniu kuro padavimo slėgiu, galingesnėmis tepimo ir variklio aušinimo sistemomis, o lengvesnė nauja išmetimo sistema sutaupo ne tik svorio, bet leidžia ausims mėgautis pačiais geriausiais variklio garsais. Šio variklio galingumas siekia 600 arklio galių. Viduje vairuotoją pasitinka dar labiau į jį orientuota konsolė, kuri užtikrina patogų visų automobilio prietaisų ir naujausių technologijų valdymą. Atnaujinti iš ankstesnių M5 modelių vairuotojams žinomi M1/M2 mygtukai, esantys ant vairo, dabar bus dar patogesnėje pozicijoje, todėl norint atkurti užprogramuotus automobilio nustatymus bus dar paprasčiau ir greičiau. Atnaujinta ir „Head-Up Display“ sistema, leidžianti vairuotojui nenukreipiant žvilgsnio nuo kelio, matyti ne tik pagrindinius automobilio parametrus, bet ir navigacijos sistemą. To pasiekti leidžia net 70 procentų padidintas projekcijos plotas, palyginus su ankstesnės specifikacijos sistema.