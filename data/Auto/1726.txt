Tai „Caddy Edition 35“ ir „Alltrack“, „Transporter Rockton“, „Multivan Panamericana“, „Amarok Comfortline“ bei „Canyon“ modeliai, rašoma pranešime žiniasklaidai. Gamintojo teigimu, „Volkswagen“ komercinių automobilių pirkėjai 4MOTION vertina dėl šios sistemos gebėjimo užtikrinti transporto priemonės mobilumą įvairiuose keliuose bet kokiomis oro sąlygomis. Ši pavara padeda įveikti negrįstus kelio ruožus, statybvietes, festivalių vietas ar stovyklavietes. 4MOTION leidžia efektyviai susidoroti ir su sniegu, ledu ar akvaplanavimu. Kaip pabrėžia gamintojas, dėl savo didelės priekabos apkrovos (iki 3500 kg, priklausomai nuo modelio). gerai subalansuotų važiavimo charakteristikų ir išmanių asistavimo vairuotojui sistemų 4MOTION modeliai taip pat yra tinkami vilkimui. Jubiliejaus proga – „Caddy Edition 35“ su 4MOTION Vieni perkamiausių „Caddy“ modelių žymi 4MOTION technologijos pradžią „Volkswagen“ komerciniuose automobiliuose. Naujausias šios serijos modelis – „Caddy Edition 35“. Jau pats jo pavadinimas išduoda, kad taip „Volkswagen“ švenčia 35-ąjį šio modelio serijos gimtadienį. „Caddy Edition 35“ 4MOTION, kaip ir visi serijos modeliai su visų ratų pavara, pirkėjams bus siūlomas su dviem aukšto sukimo momento turbodyzeliniais varikliais ir tiesioginiu degalų įpurškimu (TDI). Jie išvysto 90 kW / 122 AG ir 110 kW / 150 AG. 122 AG galios variklis komplektuojamas su 6 pakopų mechanine pavarų dėže, o 150 AG galios bazinės komplektacijos „Caddy“ iš gamyklos išrieda su 6 pakopų dvigubos sankabos pavarų dėže (DSG).  T serijos modeliai: nuo „Syncro“ iki 4MOTION 2015 m. rinkoje pasirodęs jau šeštosios kartos „Volkswagen Transporter“ autobusiukas yra laikomas tikra ikona. Geniali idėja sukurti šią seriją prieš 70 metų gimė „Volkswagen“ importuotojui iš Olandijos Benui Ponui. Švenčiant šią sukaktį, „Volkswagen“ Ženevos tarptautinėje automobilių parodoje šiemet atidengė specialios serijos „Bulli“ modelį. Pirmasis oficialus „Bulli“ (T3) su visų ratų pavara debiutavo 1984 m. Tuomet ir buvo pradėtas naudoti „Syncro“ pavadinimas. Anot „Volkswagen“ koncerno, taip buvo duota pradžia kompanijos komercinių automobilių su visų ratų pavara sėkmės istorijai. Kartu su T4 modelio pakeitimu į T5 modelį 2003 m. atliktas visų ratų pavaros naujas techninis perorientavimas. Iki tol naudota viskozinė mova užleido vietą moderniai daugiadiskei movai. Tuo pačiu metu „Syncro“ tapo 4MOTION. Kelis kartus tobulinta, elektroniniu būdu valdoma visų ratų pavaros daugiadiskė mova tolygiai paskirsto galią tarp priekinės ir galinės ašių, atsižvelgdama į konkrečias važiavimo sąlygas. Įprastomis aplinkybėmis galia tiekiama tik priekinei ašiai, tokiu būdu tausojant degalus. Naujasis „Transporter Rockton“ visų ratų pavarą 4MOTION turi net bazinėje komplektacijoje. Bazinė įranga taip pat apima 30 mm aukštesnę važiuoklę ir mechaninį galinės ašies diferencialo blokavimą. Atskiri kėbulo dugno apsaugos elementai, skirti varikliui, pavarų dėžei, galinės ašies diferencialui, pagrindiniam duslintuvui, slenksčiams ir degalų bakui, pagerina važiavimo bekele savybes. Kaip teigiama pranešime, „Rockton“ interjeras pasižymi ypatingai lanksčia konstrukcija, pasirenkama griovelių grindyse sistema, leidžiančia integruoti tris papildomas sėdynes arba slankiąją tinklinę pertvarą. 4MOTION pasirinktinai siūloma ir naujajame autobusiuke „Multivan Panamericana“. Bazinėje septynviečio automobilio komplektacijoje siūloma 20 mm pakelta važiuoklė, 17 colių lengvojo lydinio ratlankiai, tonuoti galiniai šviesos diodų žibintai, specialiai sukurta kėbulo dugno apsauga, išraiškingi slenksčiai, medžiaginiai sėdynių apmušalai su „Alcantara“ intarpais, 3 zonų oro kondicionavimo sistema („Air Care Climatronic“ su specialiu antialerginiu filtru), informacijos ir pramogų sistema „Composition Colour“, daugiafunkcis oda aptrauktas vairas bei oda aptraukta pavarų perjungimo svirtis, taip pat lietaus sensorius ir automatiškai tamsėjantis galinio vaizdo veidrodis. Pasirinktinai siūloma tokia įranga kaip dvispalviai odiniai apmušalai arba medžio imitacijos vidaus grindys. „Amarok“ stiprina pozicijas SUV segmente Pikapas „Volkswagen Amarok“ nuo pat pradžių buvo kuriamas su dviem skirtingomis 4MOTION sistemomis: nuolatine visų ratų pavara ir prijungiama sistema, skirta sunkiai įveikiamai bekelei. Abi pavaros sistemos iš esmės skiriasi nuo esančių „Caddy“ ir T serijos modeliuose. Įrengus nuolatinę visų ratų pavarą, tarpašinis „Torsen“ diferencialas automatiškai paskirsto variklio galią tarp priekinės ir galinės ašių. Prijungiamos visų ratų pavaros veikimas grindžiamas paskirstymo dėže ir kumšteline mova, mygtuko paspaudimu įjungiant pastovų tiesioginį sukimo momento perdavimą tarp ašių. Papildoma 6 pakopų mechaninės pavarų dėžės lėtinančioji pavara leidžia važiuoti išskirtinai lėtai. Tai padeda sunkiai pravažiuojamuose bekelės keliukuose ir stačiuose šlaituose. Abi „Amarok“ versijos – „Comfortline“ bei „Canyon“ – papildomai aprūpintos elektroniniu diferencialo blokavimu (EDS). Be to, „Volkswagen“ komerciniai automobiliai komplektuoja visus „Amarok“ modelius su mechaniniu galinės ašies diferencialo blokavimu, kuris leidžia toliau tobulinti pikapo važiavimo bekele savybes. Automobilių su 4MOTION daugėja „Volkswagen“ duomenimis, vis daugiau verslo ir privačių komercinių automobilių klientų renkasi visų ratų pavarą. Iš 2016 m. parduotų 477 000 „Volkswagen“ komercinių automobilių visų ratų pavarą 4MOTION turėjo 88 500 arba vienas iš penkių „Caddy“, T serijos ir „Amarok“ automobilių. Svarbiausios Europoje „Volkswagen“ komercinių automobilių 4MOTION rinkos yra Vokietija, Austrija, Šveicarija, Skandinavija ir Jungtinė Karalystė. Pietų ir Šiaurės Amerikoje, taip pat ir Australijoje, populiarumu labiau išsiskiria „Amarok“ sukomplektuoti su 4MOTION pavara.