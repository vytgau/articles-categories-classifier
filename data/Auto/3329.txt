Įsitaisę patogiame, 30 sėdimų vietų turinčiame „rytdienos autobuse“, panevėžiečiai leidosi į kelionę po Aukštaitijos sostinės gatves bei gavo galimybę paklausyti vienai dienai gidu tapusio Panevėžio autobusų parko generalinio direktoriaus Rimanto Petukausko pasakojimų apie praeities ir ateities viešąjį transportą. „Manau, kad šiai ekskursijai reikia pavadinimo, o geriausiai tiktų „Panevėžio transportas rytoj ir vakar“. Sėdime ateities autobuse, kurį drąsiai galime vadinti moderniausiu visoje Europoje, todėl niekam neturėtų kilti klausimų dėl žodžio „rytoj“, o kodėl pavadinime galima rasti žodį „vakar“, suprasite nuvažiavę į autobusų parką“, – juokavo direktorius. Kalbėdamas apie naujovę, R. Petukauskas palygino ją su didžiuosiuose Lietuvos miestuose pamėgtais troleibusais. Pasak jo, abi viešojo transporto priemonės tausoja aplinką, yra ilgaamžės, tačiau troleibusui reikalingas brangiai kainuojantis kontaktinis tinklas, jo maršrutas apribotas, tačiau visų problemų nelieka persėdus į elektromobilį. „Šioje transporto priemonėje įmontuotos didelės talpos elektrinės baterijos, kurios pasikrauna iki 200 kilovatvalandžių. Kad būtų aiškiau, galiu atskleisti, kad nuvažiuodamas vieną kilometrą pilnas keleivių autobusas sunaudoja kiek daugiau nei 1 kilovatvalandę, kuri (be PVM) mums kainuoja apie 10 euro centų. Tai net tris kartus pigiau, nei keliaujant dyzeliniu autobusu“, – atskleidė Panevėžio autobusų parko direktorius. Girdamas transporto priemonę, R. Petukauskas išreiškė viltį, kad po 10–15 metų Panevėžyje važinės vien tik elektra varomi autobusai. Tačiau džiugias prognozes temdo kaina. Naujas dyzelinis autobusas kainuoja apie 200 tūkstančių eurų, o elektra varoma viešojo transporto priemonė – 450 tūkstančių eurų. Koją naujovei kiša ir mažos talpos akumuliatoriai. Vienu kartu elektrinis autobusas gali nuvažiuoti ne daugiau kaip 180 kilometrų, tačiau Panevėžio autobusams per dieną tenka nuvažiuoti didesnį, net 240 kilometrų siekiantį atstumą. Daugiau miesto naujienų naujienos.lt