Reeksportas ir toliau išlieka tarp svarbiųjų rinkos veiksnių: 316 vasarį įregistruotų naujų automobilių (iš jų – 271 „Fiat“) buvo išregistruoti dar iki mėnesio pabaigos, o dar bent 30 bus išregistruoti artimiausiu metu. Vasarį asmeninių automobilių (M1) paklausa išaugo 17 proc. iki 1641 vnt., tačiau lengvųjų komercinių transporto priemonių (N1) registravimas smuko 22 proc. iki 165 vnt. Kalbant apie atskiras darbo dienas, pati sėkmingiausia buvo vasario 28 d., kuomet įregistruota net 219 automobilių. Prasčiausia diena buvo vasario 20 d., kuomet įregistruoti 29 automobiliai. Praeitą mėnesį Lietuvos naujų automobilių rinkoje į pirmąją vietą sugrįžo „Fiat“ markė (301 vnt.), antroje pasiliko „Volkswagen“ (239 vnt.), o trečioji vieta atiteko „Toyota“ (227 vnt.). Tarp prestižinių markių vėl pirmavo BMW (38 vnt.). Vasarį tarp asmeninės paskirties (M1) modelių pirmavo „Fiat 500“ (215 vnt.), „Nissan Qashqai“ (71 vnt.) bei „Škoda Octavia“ (64 vnt.). Tarp lengvųjų komercinių automobilių (N1) populiariausias buvo „Fiat Ducato“ (16 vnt.). Tiesa, reikia pastebėti, jog beveik visi „Fiat 500“ (212 vnt.) buvo išregistruoti dar iki mėnesio pabaigos. 2017 m. sausį-vasarį Lietuvoje iš viso įregistruoti 3865 nauji lengvieji automobiliai, t.y. 14 proc. daugiau nei atitinkamu laikotarpiu 2016 m. (3403 vnt.).