Europos bendrovės „ERGO Insurance“ Lietuvoje Transporto priemonių žalų administravimo skyriaus vadovas Raimondas Bieliauskas teigia, kad netinkamomis padangomis važinėjantys vairuotojai ne tik labiau nei kiti rizikuoja sukelti eismo įvykį, bet ir gali susidurti su finansinėmis problemomis. Lietuvoje yra du padangų sezonai: nuo balandžio 1 iki lapkričio 9 d. leidžiama eksploatuoti vasarinėmis padangomis „apautus“ lengvuosius automobilius, o nuo lapkričio 10 iki kovo 31 d. jie privalo turėti žiemines. Dygliuotas padangas galima naudoti nuo lapkričio 1 iki balandžio 9 d. Mažiausias leistinas padangų protektorius vasaros sezono metu yra 1,6 mm, o žiemos sezonu – 3 mm. Gali netekti išmokos „Padangų naudojimas Lietuvoje yra reglamentuotas įstatymu – policijos pareigūnai turi teisę nubausti netinkamas padangas turinčio automobilio vairuotoją. Tais pačiais įstatymais vadovaujasi ir draudimo bendrovės, tad jeigu eismo įvykį sukelia netinkamomis padangomis „apautas“ automobilis, kurio neturėtų būti gatvėje, jo savininkas išmokos gali negauti net ir turėdamas Kasko draudimą“, – įspėja R. Bieliauskas. Draudimas negalioja tada, kai eismo įvykio priežastimi yra eksploatacijai netinkamos arba draudžiamos padangos. Pavyzdžiui, jeigu eismo įvykis nutinka sningant lapkričio 12 dieną ir jį sukėlęs automobilis yra su vasaros sezonui skirtomis padangomis, arba jeigu jo žieminių padangų protektoriaus gylis yra mažesnis nei 3 mm. Jeigu avariją sukelia netinkamomis padangomis „apautas“, tačiau privalomąjį civilinės atsakomybės draudimą turinčio automobilio vairuotojas, nukentėjusiam eismo įvykyje žmogui žala bus kompensuota. Tačiau draudimo bendrovė vėliau tą pačią sumą atgaus iš kaltininko. Vairuoti skirtingas padangas turintį automobilį leidžiama taip pat ne visada. Įstatyme numatyta, jog vienodos padangos turi būti tik ant vienos ašies, tad jeigu ant priekinių ratlankių sumontuotos vieno modelio padangos, o ant galinių – kito, automobilis atitinka Kelių eismo taisyklių reikalavimus. Tačiau jeigu skiriasi ant vienos ašies esančios padangos, tokiai transporto priemonei gali būti panaikintas techninės apžiūros galiojimas, o sukelto įvykio metu draudimas negaliotų. Net jeigu ant automobilio ašių sumontuotos skirtingų modelių padangos, visos privalo atitikti sezoną: lapkričio 10-kovo 31 d. jos turi būti žieminės ir turėti snaigės arba M+S žymėjimą, o balandžio 10-spalio 31 d. negali būti dygliuotos. „Jeigu nutiktų įvykis, neturintis priežastinio ryšio su padangų būkle, į jas nekreipsime dėmesio. Pavyzdžiui, jeigu pavagiamos automobilio detalės, Kasko draudimas nuostolius atlygins, arba jeigu parkavimo vietoje stovintį automobilį aplamdys kita transporto priemonė, nukentėjusysis išmoką iš kaltininko civilinės atsakomybės draudiko gaus“, – aiškina draudimo ekspertas. Taupyti padangų sąskaita neapsimoka Prarandama draudimo apsauga – tik viena iš problemų, su kuriomis susiduria netinkamas padangas turintį automobilį eksploatuojantys vairuotojai. Už netvarkingo automobilio naudojimą policijos pareigūnai gali ne tik skirti 30-40 eurų siekiančią baudą, bet ir panaikinti techninės apžiūros galiojimą. Policijos pareigūnai po lapkričio 10-osios kiekvienais metais rengia reidus, kurių metu tikrinamos automobilių padangos – ar tinkamas jų sezoniškumas, ar pakankamas protektoriaus rašto gylis, taip pat atitikimas kitiems reikalavimams: padangos neturi liesti kėbulo ar pakabos detalių, neriboti ratų apsisukimo kampų ir neišsikišti už kėbulo ribų. „Žmonių, tyčia rizikuojančių savo ir kitų sveikata bei turtu, nėra daug, o pamokymai jiems paprastai nėra suprantami. Tačiau yra dalis žmonių, kurie tiesiog pamiršta pakeisti padangas ar nepastebi, kad jų naudojamos – labai susidėvėjusios. Važinėdami ramiai kiekvieną dieną, jie to net nepastebi, tačiau prireikus staigiai stabdyti stebisi, kodėl automobilio greitis mažėja taip lėtai“, – pasakoja R. Bieliauskas. Jis siūlo neatidėlioti žieminių padangų keitimo ir nelaukti paskutinės „legalios“ dienos – lapkričio 9-osios. Tuomet daug vairuotojų norės pakeisti savo automobilių padangas, tad populiariausiuose didžiųjų miestų servisuose gali tiesiog nebūti vietų arba teks laukti ilgose eilėse. Be to, šių metų spalio pradžioje vairuotojams jau teko gramdyti apšalusius automobilio langus. Nors mėnesio vidurys yra ganėtinai šiltas, antroje jo pusėje naktimis temperatūra paprastai pasiekia ribą žemiau nulio. „Važiuoti per plikledį vasarinėmis padangomis yra labai pavojinga. Jeigu ryte pastebite plikšalą, rekomenduoju rinktis alternatyvius kelionės būdus, tačiau nesėsti prie vasarines padangas turinčio automobilio vairo – rizikuoti savo ir kitų saugumu neverta“, – pataria R. Bieliauskas.