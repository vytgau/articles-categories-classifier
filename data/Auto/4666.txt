Prabangų „Range Rover Evoque“ visureigį jo kūrėjai pavadino kabrioletu visiems metų laikams. Inovatyvi bekelės įveikimo technologija (Terrain Response) leidžia šiam automobiliui savo rogėse jaustis ne tik ant asfalto šiltą vasaros pavakarę, bet ir miško keliukuose pažliugusį rudenio rytą. Salone yra daugybė naujausios kartos technologijų, tokių kaip palydovinė navigacijos, „Meridian“ erdvinio garso ar „InControl Touch Pro“ sistemos, lietimui jautrus 10,2 colių ekranas. Po variklio gaubtu galima atrasti visą komplektą lengvasvorių benzininių ir dyzelinių 4 cilindrų turbininių jėgainių. Vienas jų – 2 litrų „Ingenium“ šeimos dyzelinis variklis su 150 AG ar kiek galingesnės – 180 AG versijos. Jų abiejų CO2 emisija – 149 g/km. Kitas – 2 litrų darbinio tūrio 240 AG benzininis agregatas, su 201 g/km CO2 emisija, išvystantis 209 km/val. greitį. Visi jie veikia su 9 laipsnių automatine pavarų dėže.  „Evoque Convertible“ Z formos stogas automobilio bagažinėje pasislepia vieno mygtuko paspaudimu, važiuojant iki 48 km/val. greičiu. Konstrukcijoje panaudota penkiasluoksnė poliakrilo medžiaga visiškai izoliuoja triukšmą ir neišleidžia iš salono šilumos. Nepaisant nusileidžiančio stogo, anot gamintojų, bagažinėje palikta pakankamai erdvės dviejų žmonių lagaminams, o slidinėjimo sporto mėgėjams inžinieriai įtaisė į saloną atsiveriančią patogią angą, kurią panaudojus, galima vežti slides. Keleivių saugumui užtikrinti automobilis aprūpintas prie aplinkos sąlygų prisitaikančiu apšvietimu, prisitaikančia pastovaus greičio palaikymo sistema, asistentu, padedančiu važiuoti automobilių spūstyse, ir žinoma – panoramine automobilio statymo sistema bei skaidriu „head-up“ ekranu. Ypatingo dėmesio nusipelno „Evoque Convertible“ apsaugos nuo apsivertimo sistema. Pastaroji yra tokia pat kaip įprastinio „Evoque“, 2011-aisiais „Euro NCAP“ saugumo testų metu gavusi penkių žvaigždučių įvertinimą. Automobilio kaina Lietuvoje prasideda nuo 53 tūkst. 700 eurų.