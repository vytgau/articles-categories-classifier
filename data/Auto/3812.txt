Keturviečiame kupė-universale sumontuota multimedijos įranga, galinti nuspėti vairuotojo norus, o grindys padengtos plonyčiu betono sluoksniu. Ant jo patiesta itin minkšta medžiaginė danga, anot gamintojų, „kvies nusiauti ir atsipalaiduoti“. Prie daiktų interneto prijungta „Instinct“ multimedija naudosis „Samsung Artik Cloud“ debesijos paslaugomis. Taip automobilis galės sinchronizuotis su visais savininko mobiliaisiais įrenginiais bei jų programėlėmis. Išsaugodama informaciją sistema savarankiškai galės priderinti klimato kontrolės, salono apšvietimo, krėslų padėties ir kitas parinktis. Pavyzdžiui, susijungęs su vairuotojo išmaniuoju laikrodžiu, automobilis žinos, jeigu savininkas kątik išėjo iš sporto klubo ir parinks jam maksimaliai komfortiškos kelionės režimą. Be to, į navigacijos įrenginį bus galima nuotoliniu būdu įkelti norimus kelionės tikslus.  Automobilyje numatyti keturi galimi važiavimo režimai: du tradiciniai ir du autonomiški. Leidus „Peugeot“ modeliui važiuoti savarankiškai, bus galima pasirinkti, ar automobilis tikslą turėtų pasiekti neskubant, ar greitesniais maršrutais. Automobiliui riedant savarankiškai vairas ir pedalai beveik visiškai pasislėps, suteikdami vairuotojui daugiau erdvės. Koncepcinis modelis aprūpintas hibridine iš tinklo įkraunama („plug-in“) 300 AG galios jėgos sistema, kurios energija tiekiama visiems keturiems ratams. Modelio autonomiškumas ir saugumo technologijos užtikrinami žibintuose sumontuotomis miniatiūrinėmis kameromis ir įvairiais davikliais.