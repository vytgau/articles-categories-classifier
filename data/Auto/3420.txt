„Kada alyva praranda savo geriausias tepimo savybes, priklauso nuo važiavimo stiliaus bei sąlygų (dažniausiai vairuojate greitkelyje ar miesto gatvėse), oro temperatūros, variklio būklės ir netgi pačios alyvos kokybės. Kol neturime galimybės to patikrinti specialiomis technologijomis, apsidrausti nuo galimų gedimų galime vadovaudamiesi pravažiuotais kilometrais bei naudodami tik kokybišką alyvą“, – sako autoserviso vadovas, „Kuttenkeuler“ prekės ženklo atstovas Lietuvoje Edmundas Šimoniūtis. Kuriamos ateities technologijos Kai variklio alyva praranda savo pradines savybes gerokai anksčiau nei pravažiavus rekomenduojamą kilometrų skaičių - kenčia variklio dalys. Tačiau gali būti ir taip, kad net ir po 10 ar 15 tūkst. kilometrų užpilta alyva dar bus kokybiška. Šiuo atveju, pakeitę alyvą patirsite išlaidas, o naudos negausite. Dėl šių priežasčių ir nuolatinių abejonių, ekspertai kuria naujas technologijas alyvos kokybei pamatuoti ne tik laboratorijose, bet ir pačiame automobilio variklyje. Šiuo metu automobilio prietaisų skydelyje užsidega tik vienas su variklio alyva susijęs įspėjamasis indikatorius – piltuvėlio formos lemputė, kuri rodo, kad variklio talpoje trūksta tepalo. Kai kurie naujesni automobiliai fiksuoja intervalus skydelio parodymuose, todėl servise pakeitus tepalą, užgesinama ir skydelyje užsidegusi lemputė. Visgi, ateityje kiekviename automobilyje bus įdiegta sistema, kuri praneš apie būtinybę pakeisti alyvą, jei jos kokybė neatitiks normų. Vokietijos Saarlando universiteto mokslininkai neseniai paskelbė, kad atrado būdą, kaip pamatuoti variklio alyvos kokybę specialiais davikliais, kuriuos galima pritaikyti tiek biokuro elektrinėms, vėjo jėgainėms, tiek automobilių varikliams. Specialus analizatorius, kuris bus integruojamas į variklio sistemą, alyvos kokybę matuos infraraudonųjų spindulių pagalba. Pasikeitus alyvos sudėčiai, pavyzdžiui, kai alyva stipriai oksiduojasi, susikaupia didelis kiekis kietųjų dalelių arba į sistemą patenka kondensato vandens, pasikeičia ir spinduliavimo spektras. Esant nustatytiems kokybės parametrams, duomenys siunčiami valdymo sistemai ir pranešama (užsidegant lemputei) apie poreikį pakeisti alyvą. Mokslininkai viliasi, kad ši technologija greitai bus pritaikyta kiekviename automobilyje ir tai palengvins automobilių priežiūrą vairuotojams. Ekspertas pataria, kada reikia keisti alyvą Kol mokslininkai ieško tobuliausių technologijų, kurias bus galima pritaikyti masinėje gamyboje, alyvą teks keisti taip pat, kaip anksčiau – pagal kilometrus, laiką arba vizualiai pastebėjus joje keistų gleivių ar nuosėdų. Pasak E. Šimoniūčio, po 20 tūkst. kilometrų, tepalas dažniausiai praranda didžiąją dalį savo pradinių savybių, tačiau to pamatyti iš spalvos ar klampumo neįmanoma. Tamsūs tepalai nebūtinai būna blogi – tiesiog dyzeliniuose varikliuose jie patamsėja greičiau nei benzininiuose. „Alyvą reikėtų keisti pagal gamintojo rekomendacijas. Jos keitimo intervalas paprastai yra pateikiamas naudojant tam varikliui sukurtą produktą, todėl labai svarbu pasirinkti ir tinkamą alyvą. Netgi ir vadovaujantis gamintojo rekomendacijomis, važinėjant miesto režimu patariame alyvą keisti truputį anksčiau (likus 10 proc. rekomenduojamo kilometražo). Tai ypač svarbu varikliams su turbokompresoriais, nes tai ypatingo tepimo reikalaujantis mazgas. Daugumos problemų iškylančių su turbokompresoriais pagrindinė priežastis yra prastas tepimas dėl pasirinktos nekokybiškos alyvos“, – sako E. Šimoniūtis. Pavasarį specialiai alyvos keisti nereikia, tačiau nuvažiuotų kilometrų skaičiui artėjant prie 15 tūkst. ribos, pavasaris - geriausias laikas tai padaryti. „Po žiemos alyva būna „labiau pavargusi“ dėl kondensato ir šalčio sąveikų su metalu. Artėjant atostogų sezonui, daugelis pradeda planuoti ir keliones automobiliu. Prieš ilgas keliones visada patariu pasikeisti tepalus, nes vairuojant ekstremaliomis sąlygomis ar leidžiantis į tolimą kelią, seni tepalai apsunkina variklio darbą. Keičiant alyvą labai svarbu jos nepadauginti, nes tokiu atveju didėja pasipriešinimas tarp tepamų detalių ir variklis gali tiesiog užkaisti kelionės metu, o tai, žinoma, nėra maloni situacija“, – pataria specialistas. Laiku nepakeitus alyvos laukia gedimai „Jei automobilis stovi garaže, tai neatleidžia nuo alyvos keitimo, – sako E. Šimoniūtis. – Alyvą variklyje reikia keisti pagal rekomenduojamą intervalą, bet ne rečiau nei kartą per metus, net jeigu automobiliu į gatvę išriedama itin retai. Į variklį supiltos alyvos galiojimo laikas yra 1 metai, tik švari ir bakelyje esanti alyva galioja 5 ir daugiau metų.“ Anot specialisto, pakeisti tepalus reikėtų ir tada, jei nusipirkote dėvėtą automobilį. Net jei tepalų lygis atitinka normas, bus daug ramiau, kai žinosite, jog tinkamai pasirūpinote automobilio variklio tepimu. Pasak autoserviso meistro Andriaus Miciūno, laiku nepakeitus alyvos, joje gali atsirasti daugiau nešvarumų, todėl filtras nebesugeba jos filtruoti ir dėl to nukenčia turbokompresorius. Nešvari alyva kaupiasi ne tik filtre - ji prilimpa prie sienelių, kaupiasi technologinėse kiaurymėse ir visur, kur alyva blogai cirkuliuoja. Važiuojant toliau filtras nebesugeba nufiltruoti ir prisotinta abrazyvinių dalelių alyva pradeda gadinti turbokompresorių. Taip pat specialistas atkreipia dėmesį, jog seni tepalai pasidaro tirštesni. Automobilis sunkiau užsiveda, nes dėl alyvos takumo atsiranda pasipriešinimas, kurį reikia įveikti užvedant variklį, tad padidėja degalų sąnaudos.