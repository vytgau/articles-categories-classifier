Paaiškėjo, kad labiausiai į ydingus įpročius yra linkę amžių sandūroje gimę vairuotojai, rašo thetruthaboutcars.com. Atliekant tyrimą JAV buvo apklausta maždaug 2,5 tūkst. vairuotojo pažymėjimus turinčių asmenų, kurie prie automobilio vairo sėdėjo ne seniau kaip prieš 30 dienų. Apklausos dalyviams buvo pateikta įvairių klausimų, bet ypač didelis dėmesys buvo skirtas trims žalingiems įpročiams, ypač būdingiems tūkstantmečių sandūroje gimusiems vairuotojams – SMS žinučių rašymui, raudono šviesoforo signalo nepaisymui ir greičio viršijimui. Apklausos dalyviai buvo suskirstyti į šešias amžiaus grupes. Iš jų gauti atsakymai buvo paversti procentiniais mažėjimo tvarka lentelėje pateiktais duomenimis. Taigi, rezultatai buvo apskaičiuoti atsižvelgiant į tai, ar per pastarąjį mėnesį respondentai, kai patys prisipažino, bent kartą buvo darę kurį nors iš trijų minėtų pavojų eismo saugumui keliančių veiksmų. Pasirodo, 19–24 metų amžiaus grupės atstovai 1,6 karto dažniau nei kiti apklaustieji vairuodami skaitė SMS žinutes arba el. laiškus ir kone dukart dažniau juos rašė arba siuntė. Viršyti greitį tūkstantmečių sandūroje gimę vairuotojai, kaip paaiškėjo, yra linkę 1,4 karto labiau nei kiti. Būtent tiek prisipažino viršiję leistiną greitį bent 16 km/val., be to, beveik 12 proc. iš jų mano, kad toks greičio viršijimas turėtų būti toleruojamas. Palyginimo dėlei galima paminėti, kad tokiai nuomonei pritaria tik 5 proc. visų apklaustų vairuotojų. Važiuoti per perėją degant raudonam šviesoforo signalui taip pat dažniau ryžtasi 19–24 metų vairuotojai: beveik 50 proc. prisipažino kirtę sankryžą ką tik užsidegus raudonai šviesoforo šviesai, nors tikrai turėjo pakankamai laiko sustoti. Paklausti apie šį eismo taisyklių pažeidimą teigiamai atsakė 36 proc. visų apklausos dalyvių. Amžių sandūroje gimusiems vairuotojams pavojingi vairavimo įpročiai būdingi net labiau nei paaugliams arba garbiausio amžiaus atstovams. „Didžiausią nerimą kelia tai, kad ne retas 19–24 metų vairuotojas įsitikinęs, jog pavojų keliantys vairavimo įpročiai turėtų būti toleruojami“, – sako AAA fondo už saugų eismą vadovas Davidas Yangas. Tik ar taip, kaip vairavome būdami 19-os, vairuojame ir perkopę trisdešimtmetį arba vėliau? Tiesa ta, kad kuo didesnę rūpesčių ir atsakomybės naštą tenka nešti, tuo daugiau pagarbios baimės juntame baudos kvitu grasinantiems teisėsaugos pareigūnams ar kelių policininkams, jau nekalbant apie draudimo bendroves. Nepamatuota jaunatviška drąsa, laimei, netrunka praeiti. Vis dėlto, net ir bendra statistika yra neraminanti.