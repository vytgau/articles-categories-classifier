Be abejo, yra tokių, kurie renkasi tik naujausius „Ferrari“, „Lamborghini“ ir kitų prabangių sportinių automobilių modelius, tačiau daugumos pasirinkimai, tiesą sakant, nelabai skiriasi nuo eilinių amerikiečių pirkinių. Itin populiarios skelbimų svetainės „Edmunds“ analitikai nusprendė atlikti detalią naujų JAV registruotų automobilių (kalbame apie savininkus, kurių metinės pajamos viršija 250 tūkst. dolerių (239 tūkst. Eur)) analizę. Gauti duomenys atskleidė, kad iš 10 populiariausių – net 8 yra miesto visureigiai, vienas pikapas ir vienas sedanas. Pasirodo, turtingiau gyvenantys amerikiečiai 2016 metais nesirinko ir itin prabangių prekės ženklų. Prabangiausi sąraše – BMW ir „Lexus“. Tai kaip dėl stereotipų, a? Taigi ką daug uždirbantys amerikiečiai rinkosi 2016 metais? Kviečiame artimiau susipažinti su jų pasirinkimais. 1. „Ford F-Series“ Panašu, kad amerikiečiai liks amžiams ištikimi pikapams, tad nieko keisto, kad ir šiame sąraše dominuoja būtent tokio tipo automobilis. Kodėl pikapai tokie mėgstami amerikiečių? Nes labai universalūs ir įvairios variacijos tenkina net ir pačių išrankiausiųjų gyvenimo būdą. 2. „Jeep Grand Cherokee“ Šis prabangus SUV visureigis nepamainomas tiek mieste, tiek bekelės sąlygomis, o tuo pačiu keleiviams dar užtikrina ir didelį komfortą. 3. „Jeep Wrangler“ Toks pasirinkimas byloja, kad toli gražu ne visiems reikalinga prabanga. Yra tokių, kuriems svarbiausia būti tikriems, kad kelio nepastos jokios kliūtys, todėl ir renkasi šį legendinį džipo modelį. 4. „Lexus RX“ RX galbūt ir kiek sudėtinga įsivaizduoti ypatingai sudėtingomis bekelės sąlygomis, tačiau ko jau ko, o stiliaus, prabangos ir vairavimo malonumo iš jo niekas neatims. 5. „BMW X5“ Vienintelis modelis, neskaitant „Lexus“, su pretenzija į tikrą prabangą. Daugiau net ir nelabai yra ką bepridurti. 6. „Ford Explorer“ Jau ne kartą kalbėta, kad vadinamoji X karta dėl „Explorer“ tiesiog pametusi galvą. Šis automobilis turi visus dideliam SUV būtinus atributus, tačiau iš kitų išsiskiria labiau įkandama kaina. Panašu, kad ir turtingieji suinteresuoti taupyti. 7. „Toyota Highlander“ Labai praktiškas miesto visureigis, erdvus, patogus ir talpus. Nenuostabu, kad jam sunku atsispirti. 8. „Honda Pilot“ Dar vienas modernios šeimos visureigis – nors ir turi daug konkurentų, nepraranda aktualumo ir populiarumo. 9. „Honda CR-V“ CR-V Jungtinėse Valstijose, kalbant apie pardavimus, laikomas segmento lyderiu, todėl faktas, kad atsidūrė ir šiame sąraše, nieko nestebina. 10. „Honda Accord“ Vienintelis sedanas sąraše. Erdvus, patogus, saikingai prabangus ir manevringas – puikus pasirinkimas šeimai. Net ir tai, kuri transporto priemonei galėtų išleisti ir daugiau.