Štutgarte įsikūrusi grupė pranešė apie septintus iš eilės rekordinius metus, pernai pardavusi apie 2,3 mln. automobilių – beveik 10 proc. daugiau nei 2016 metais. Pardavimų augimą daugiausia paskatino „Mercedes“ plėtra Kinijoje, kur pardavimai šoktelėjo 26 proc. Miunchene įsikūrusi „Mercedes“ konkurentė, Vokietijos automobilių gamintoja BMW, dar nepaskelbė 2017 metų pardavimų duomenų, tačiau naujausia lapkričio mėnesio ataskaita rodo, kad grupė žymiai atsilieka nuo „Mercedes“. Kaip ir kitos automobilių gamintojos, „Mercedes“ smarkiai investuoja į hibridinius ir elektra varomus automobilius, kaip ir ekonomiškesnes, mažiau aplinką teršiančias tradicines transporto priemones.