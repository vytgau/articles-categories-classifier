H. D. Poetschas ėjo koncerno finansų direktoriaus pareigas, kai 2015 m. rudenį paaiškėjo, kad VW manipuliavo duomenimis apie dyzeliniu kuru varomų automobilių išmetamą teršalų kiekį. 2015 m. rugsėjį „Volkswagen“ pripažino į savo gaminamus dyzelinu varomus automobilius įdiegusi programinę įrangą, klastojusią išmetamųjų dujų emisijų duomenis, taip stengiantis apeiti griežtus JAV aplinkosaugos įstatymus. H. D. Poetscho bylą tiria Braunšveigo miesto prokuratūra. Praėjusią vasarą tyrimas pradėtas dėl buvusio Vokietijos automobilių gamintojos „Volkswagen“ vadovo Martino Winterkorno veiklos. Tyrėjai įtaria, kad VW 2015 m. vasarą mėgino daryti įtaką koncernų akcijų kursui, sąmoningai pateikusi informaciją apie finansinius emisijų skandalo padarinius vėliau nei derėjo. H. D. Poetschas koncerno stebėtojų tarybos pirmininku paskirtas praėjusių metų spalį.