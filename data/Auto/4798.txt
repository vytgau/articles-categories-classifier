Lietuvių įkurta tarptautinė bendrovė „CRAFT Bearings“ yra automobilinių ir industrinių guolių gamintoja, vykdanti veiklą 80-yje pasaulio šalių, tarp jų ir Centrinėje bei Pietų Amerikoje. Anot jos vadovo Vyganto Rimgailos, sprendimą bendradarbiauti lėmė dvi pagrindinės priežastys – sutapęs požiūris į kokybę ir patirtis. „Klientai visame pasaulyje renkasi mus dėl itin aukštos produktų kokybės ir patikimumo. Dėl šios priežasties rinkdamiesi partnerius ir patys didžiulį dėmesį skiriame patirčiai ir profesionalumui. Antanas – labiausiai patyręs Dakaro lietuvis, o jo per ilgus metus sukauptos žinios ir pasiekti aukšti rezultatai yra geriausias šių savybių atspindys, – pranešime žiniasklaidai cituojamas V. Rimgaila. – Dakaras – unikalus išbandymas, kurį įveikia ne visi. Tokiose ilgose ir sudėtingose varžybose kiekviena detalė yra svarbi ir dažnai gali nulemti galutinį rezultatą. Savo veikloje vadovaujamės tokiu pačiu požiūriu, todėl džiaugiamės prisidėję prie profesionalios Antano komandos.“ „Visų pirma – labai džiaugiuosi, kad prie komandos prisijungė tokia stipri, tarptautiniu mastu žinoma lietuviška bendrovė, – apie naują pagrindinį komandos partnerį kalbėjo A. Juknevičius. – Nors mūsų šalyje verslas kartais į sporto finansavimą žiūri net atsargiau nei valstybinės institucijos, atsiranda ir ryžtingų įmonių, kurios mato partnerystėje naudą.“ Lenktynininkas pasakoja, kad renkantis partnerius visuomet pirmiausia atsižvelgia į įmonės komunikuojamas vertybes. „Manau galima aiškiai matyti, jog visos mūsų komandos partnerių sąraše esančios bendrovės turi vieną bendrą bruožą. Ar tai būtų pasaulinis prekės ženklas, ar Lietuvos bendrovė – visos jos žinomos už profesionalumą bei aukštą paslaugų ar produktų lygį savo srityje, „CRAFT Bearings“ – taip pat ne išimtis. Su tokia profesionalų komanda Dakaro iššūkis – ne toks ir baisus.“ A. Juknevičiaus „CRAFT Bearings“ komandos iki Dakaro ralio starto dar laukia kelionė į Prancūziją, Le Havro miestą. Būtent iš šio uosto praėjus techninę komisiją į Argentiną bus išplukdomi varžybose startuosiantys automobiliai, sunkvežimiai, motociklai bei keturračiai. Dakaro ralis startuos 2017-ųjų sausio 2-ą.