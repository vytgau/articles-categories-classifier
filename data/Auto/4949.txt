Kartu informuojama, kad pasibaigus 2016 metų sezonui „Audi“ stabdo veiklą visose FIA WEC (World Endurance Championship) lenktynėse, įskaitant ir legendinį Le Mano 24 valandų maratoną. „Audi“ vadovo Ruperto Stadlerio teigimu, jau netolimoje ateityje į gatves išriedės vis daugiau elektromobilių, todėl natūralu, kad ateityje jais bus ir aktyviau lenktyniaujama. Todėl jau kuriama elektromobilių lenktynių infrastruktūra, formuojamos tokių lenktyninių transporto priemonių klasės ir standartai. O „Audi“ privalo aktyviai dalyvauti šiuose procesuose. Be to, „Audi“ didžiuojasi turį didžiulį įdirbį lenktyninių automobilių gamybos ir auto sporto srityje. „Audi Sport“ padalinyje dirba daugiau kaip 300 žmonių. Jie gamina įvairių klasių lenktynines transporto priemones ne tik gamyklinei komandai, bet ir klientų ekipoms bei nepriklausomiems užsakovams, aktyviai bendradarbiauja su kitais sportinių automobilių gamintojais. „Lenktyniniai elektromobiliai atitinka ilgalaikę „Audi“ strategiją, numatančią aktyviai plėsti elektromobilių ir hibridų asortimentą. Jau kitais metais „Audi“ elektromobiliai varžysis tarptautinėse lenktynėse, o 2018-aisiais startuos ir pirmasis „Audi“ gamyklinių elektromobilių čempionatas. Tikiu, kad netolimos ateities lenktyniniai elektromobiliai tęs šlovingą „Audi“ sporto istoriją“,– akcentavo R. Stadleris. Pasitraukimas iš FIA WEC pasaulio čempionato ir jam priskiriamų atskirų lenktynių nereiškia santykių su Tarptautine automobilių sporto federacija (FIA) nutraukimo. Priešingai, kaip pabrėžė R. Stadleris, elektriniai „Audi“ bolidai prie starto linijos stos jau 2017 m. FIA organizuojamame „Formulės E“ čempionate, kurio strateginiu partneriu tapo „ABT Schaeffler Audi Sport“ komanda. „Audi“ ir toliau dalyvaus Europoje vykstančiame DTM kėbulinių automobilių čempionate, kur šiemet „Audi RS 5 DTM“ bolido įgula iškovojo kelias pergales. 2017 m. prie starto linijos stos dabartinį „Audi RS 5 DTM“ pakeisiantis modelis, su kuriuo siejamos dar didesnės viltys. Juolab, kad vieną jų pilotuos legendinis Mike'as Rockenfelleris, su „Audi“ ne kartą tapęs įvairių lenktynių nugalėtoju. Galutinis sprendimas dėl dalyvavimo Pasaulio ralio kroso (World RX) čempionate dar nėra priimtas. Šiemet DTM gamyklinės komandos pilotas Mattiasas Ekstromas, vairuodamas „Audi S1 EKS RX Quattro“, ypač anksti užsitikrino čempiono titulą, pranokęs daugelį pajėgių varžovų. Nuo kitų metų EKS tampa privačia komanda, kurios veikloje „Audi“ dalyvavimas apsiribos tik rėmimu ir technine pagalba. Be to, šiuo metu vyksta aktyvios derybos ir dėl ralio kroso lenktynių „elektrifikavimo“, todėl „Audi Sport“ laukia progos išridenti į startą ir šios kategorijos elektromobilį. Pasitraukimas iš FIA WEC pasaulio čempionato ir jam priskiriamų lenktynių reiškia dar vienos šlovingos epochos pabaigą. Prieš 18 metų „Audi“ pirmą kartą startavo šiame čempionate ir jo dalimi esančiose legendinėse Le Mano ištvermės lenktynėse. Per tą laiką laimėta 13 pergalių ir įtvirtinta daugybė vadinamųjų techninių proveržių. Iš viso LMP kategorijos „Audi“ bolidai dalyvavo 185 lenktynėse, pelnė 106 prizines vietas, iškovojo 80 pirmųjų starto pozicijų ir 94 kartus greičiausiai įveikė vieną lenktynių ratą. 2001 m. „Audi“ pirmą kartą laimėjo Le Mano lenktynes su TFSI varikliu, 2006 metais sėkmė lydėjo TDI variklio varomą bolidą, o 2012 metais pelnyta pirmoji pergalė su hibridiniu pavaros mechanizmu.