Ne vienas žmogus svajoja apie „Tesla“ elektromobilį. Tai – prabangios, greitos, gražios ir ekologiškos mašinos. Bet ar tikrai paskutinė savybė yra tiesa? Nors elektromobiliai į aplinką neišmeta didelių nuodingų dūmų debesų, jie nėra tokie ekologiški, kaip gali pasirodyti iš pirmo žvilgsnio. Visų pirma todėl, kad jų gamyba yra itin žalinga gamtai. Platus plastikų naudojimas, dalių pervežimas ir apdorojimas stipriai kenkia aplinkai. Bet juk pagaminti elektromobilį nenaudojant plastiko yra neįmanoma. Studentai iš Eindhoveno universiteto mano kitaip – tereikia pasitelkti biologiškai suyrančias medžiagas. Jie netgi sukūrė koncepcinį automobilį, vadinamą „Lina“. „Lina“ sveria vos 310 kilogramų, maždaug 100 iš jų sudaro baterijos, kurios realiomis sąlygomis leidžia nuvažiuoti maždaug 100 kilometru. Tiesa, nelabai greitai – maksimalus „Linos“ greitis siekia vos 80 km/val. Iš tikrųjų, vardinti šio automobilio trūkumus galima ilgai ir nuobodžiai: langai yra neatidaromi, nėra oro kondicionieriaus, inžinieriams sunkiai sekasi automobiliui suteikti patikimą atbulinę pavarą, nėra pramogų centro ar paprasto radijo. Tačiau kaip prototipas „Lina“ yra labai svarbus automobilis. „Lina“ pagaminta iš cukrinių runkelių dervos ir linų pluošto. Nypost.com pastebi, kad linai populiarėja ne tik dėl tekstilės ar kompozitinių medžiagų, bet ir dėl maisto. Daug veganiškų patiekalų dabar gaminami iš linų. „Linos“ kompozitinė medžiaga yra labai tvirta ir labai lengva, tačiau turi ir trūkumų. Neaišku, kaip „Lina“ pasirodytų avarijos metu, nes biologiškai suyranti kompozitinė medžiaga nesideformuoja, ji lūžta. Tačiau automobilio kūrėjai teigia, kad tai – tik koncepcinis automobilis, skirtas tik įrodyti, kad toks projektas apskritai įmanomas. Beveik viskas, kas panaudota šio automobilio gamyboje arba biologiškai suyra, arba gali būti panaudota naujam automobiliui gaminti. Tai – ne tik ekologiškas, bet ir ekonomiškas sprendimas. Labai svarbu ir tai, kad visos medžiagos gali būti užauginamos ir apdorojamos pigiai ir nekenkiant aplinkai, jų nereikia toli transportuoti. Manote, kad tai – tik žaislas be ateities? Automobilio kūrėjai svarsto, kad „Lina“ gali tapti puikiu automobiliu nuomai, ypač turistinėse vietose. Ir darbai ties „Lina“ nesibaigia – automobilis bus išbandomas kelyje vos tik tam bus gauti reikalingi leidimai, o vėliau bus stengiamasi „Liną“ patobulinti.