Stafilokokai, grybelio sukėlėjai, žmogaus imunodeficito virusas (ŽIV), hepatito B ir C sukėlėjai, norovirusai, rotavirusai – visus juos naikina specialus dezinfekavimo skystis, kurį po reguliaraus valymo papildomai pradėjo naudoti VVT. Įmonės vadovas Gintautas Maželis teigia, kad taip siekiama sukurti papildomą komfortą, pasitikėjimą, saugumo jausmą keleiviams ir tikimasi, kad įmonės indėlis į visuomenės sveikatos prevenciją ypač pasiteisins per sezoninius ligų pikus. Dezinfekavimo priemonė naudojama papildant kasdieninį autobusų ir troleibusų plovimą. „Mokslininkai visame pasaulyje nuolat atlieka studijas, skirtas tirti ligų sukėlėjų problemą viešajame transporte. Ji pirmiausiai atsiranda dėl didelių žmonių srautų. Vilniuje kursuojantys autobusai ir troleibusai perveža daugiausiai keleivių Lietuvoje, o „Vilniaus viešasis transportas“ patenka į didžiausių Baltijos šalyse keleivių vežimo autobusais trejetą. Vilnius yra didžiausias šalies miestas, be kita ko, pritraukiantis ir daugiausiai turistų. Siekiame diegti geriausią užsienio praktiką ir skatinti naudotis viešojo transporto paslaugomis, kurios būtų maksimaliai saugios“, – teigia G. Maželis. Viešasis transportas, kaip ir kitos masinio susibūrimo vietos: prekybos centrai, viešosios įstaigos, pasižymi susirgimo rizikos faktoriumi. Nacionalinio visuomenės sveikatos centro prie Sveikatos apsaugos ministerijos specialistų teigimu, žmogus gali užsikrėsti užterštomis rankomis palietęs akių, nosies, burnos gleivinę. „Jeigu žiema palankus metas užsikrėsti virusinėmis viršutinių kvėpavimo takų, žarnyno ligomis, šiltuoju metų laiku labiau plinta bakterijų sukeltos žarnyno infekcinės ligos. Pagrindinė profilaktikos priemonė yra asmens higiena – įprastinis rankų plovimas muilu ir vandeniu pašalina daugelį laikinų mikroorganizmų. Iš kitos pusės, sumažinti infekcijų plitimą padėtų įvairių viešojo transporto paviršių: turėklų, sėdynių rankenų ir kitų valymas ir dezinfekavimas“, – sako Nacionalinio visuomenės sveikatos centro prie Sveikatos apsaugos ministerijos Vilniaus departamento Produktų vertinimo skyriaus vyriausioji specialistė Natalja Umbrasienė. VVT žada daugiau dėmesio skirti ir išorinei autobusų švarai. Įmonė į naują Vokietijos gamintojo plovimo įrangą investavo 57,9 tūkst. eurų ir atnaujino vieną iš turimų trijų autobusų plovyklų. „Per parą atnaujinta autobusų plovykla išplauna 150 autobusų – tiek, kiek dvi senosios. Skiriasi ir plovimo kokybė, nes švaros skirtumas matosi net žiūrint plika akimi. Transporto priemonės švara nėra tik estetinis klausimas, nes kai kuriais atvejais tai lemia geresnį matomumą, o kartu – ir didesnį saugumą dalyvaujant eisme“, – sako G. Maželis. VVT keleivius veža 86 miesto ir priemiesčio maršrutais taip pat 18 troleibusų maršrutų. Kasdien viešuoju transportu pervežama daugiau nei 0,5 mln. keleivių. Įmonės pajamos per 2016 m. iš keleivių vežimo ir kitos veiklos sudarė 48,4 mln. eurų, pelnas – 3,4 mln. eurų. Įmonėje dirba 2080 darbuotojai.