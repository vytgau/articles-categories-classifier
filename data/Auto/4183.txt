Tai jau antrasis „Opel X“ šeimos narys kompaktinių didesnio pravažumo automobilių segmente, kuriame jau yra sėkmingai parduodamas „Mokka X“. Kiek didesnis kompaktinės klasės (C) „Grandland X“ debiutuos vėliau šiais metais. Šie pristatymai yra „Opel“ kampanijos „7 per '17“ dalis, kuri reiškia, kad per 2017 metus automobilių gamintojas pristatys net 7 naujus modelius, tarp jų ir 2 naujokai su X ženklu. Oficialiai „Opel Crossland X“ debiutuos vasario 1 d. Berlyne. Palyginti su „Mokka X“, kurį galima rinktis ir su visų varomų ratų sistema ir kuris tinka ir nedidelei bekelei, naujasis „Opel Crossland X“ skirtas miesto erdvėms. 4210 mm ilgio naujasis „Crossland X“ yra 16 cm trumpesnis nei „Astra“, tačiau 10 cm aukštesnis (1590 mm), tad tiks mėgstantiems aukštesnę sėdėseną. Automobilio plotis – 1765 mm.  Gamintojai žada nemenką elektroninių pagalbininkų sąrašą: risitaikantys prie kelio sąlygų AFL LED priekiniai žibintai, informacijos rodymas ant priekinio stiklo, galinio vaizdo 180 laipsnių kampu rodanti kamera su automobilio statymo pagalbine funkcija, priekinio susidūrimo įspėjimo sistema su pėsčiųjų aptikimo ir automatinio avarinio stabdymo funkcijomis (sistema veikia nuo 5 iki 85 km/val.), vairuotojo nuovargio nustatymo sistema, išvažiavimo iš eismo juostos įspėjimo funkcija, greičio ribojimo ženklų ir nematomos kliūties persirikiuojant įspėjimo funkcijos. „Opel Eye“ priekinė kamera renka ir apdoroja informaciją, kuri perduodama vairuotojo pagalbinėms sistemoms, pvz., kelio ženklų atpažinimo ar išvažiavimo iš eismo juostos sistemos. Sistema, nustačiusi, kad vairuotojas netyčia išvažiavo iš savo eismo juostos, įspėja apie tai garsiniu ir vaizdo signalu. Be to, priekinio susidūrimo prevencijos sistema turi dar vieną funkciją – vairuotojo nuovargio nustatymo: ji vertina mieguistumo lygį pagal automobilio valdymo stilių ir įspėja vairuotoją, jeigu jam reikalinga pertraukėlė. „Crossland X“ turi panoraminę galinę kamerą. Regėjimo laukas padidėja iki 180 laipsnių, todėl vairuotojas gali puikiai įvertinti esamą situaciją už automobilio jam važiuojant atbuline eiga. Naujausios kartos automobilio statymo sistema (advanced park assist) padės pastatyti automobilį. Ši sistema nustato tinkamą vietą ir pastato automobilį automatiškai. Ji taip pat ir išvairuoja automobilį iš vietos, jei reikia, vairuotojui tereikia spausti greičio ar stabdžio pedalą. Naujas „Crossland X“ taip pat turės dideles junglumo galimybes, siūlomas šiuolaikiniuose „Opel“ modeliuose – tai „Opel OnStar“ sistema bei su „Apple CarPlay“ ir „Android Auto“ programomis suderinta multimedijos sistema „IntelliLink“, turinti 8 colių lietimui jautrų ekraną. Kad būtų dar patogiau, mobilųjį telefoną galima pakrauti belaidžiu, indukciniu būdu. „Wi-Fi“ prieigos taškas leis naudotis asmeninio asistento „Opel OnStar“ paslaugomis ir prie interneto prisijungti įvairiems mobiliesiems įrenginiams. Vairuotojas ir priekyje sėdintis keleivis galės rinktis ergonomines, AGR specialistų sertifikuotas sėdynes. Tai vienintelis automobilių gamintojas, siūlantis tokį komfortą šiame segmente („Crossland X“ ir „Mokka X“ modeliuose). Bagažo skyriaus talpa siekia 410 l nesulanksčius sėdynių. Keleiviai, sėdintys gale, turi galimybę reguliuoti sėdėjimo poziciją, sėdynė stumdoma iki 150 mm. Taip universalaus „Crossland X“ erdvę galima pritaikyti pagal poreikius – jei reikia daugiau erdvės sėdėti ar bagažo skyriuje. „Opel Crossland X“ pasižymi universalumu dėl sulankstomų galinių sėdynių. Jas sulankstyti galima santykiu 60/40, be to, pastūmus 150 mm atgal, keleivių kojos turės daugiau vietos. Pastūmus galines sėdynes į priekį, bagažinė padidėja iki 520 l. Ilgus daiktus galima vežti nulenkus porankį. Galines sėdynes nulenkus visiškai, bagažinė padidėja iki 1255 l. Šio modelio pirkėjai taip pat galės rinktis skirtingas stogo ir kėbulo spalvas. Tiksli automobilio kaina kol kas dar neskelbiama.