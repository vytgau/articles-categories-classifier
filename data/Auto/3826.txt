- Surengtos dvejos unikalios lenktynės elektromobiliais jau spėjo išsikovoti populiarumą. Jas teigiamai vertino ne tik entuziastai, savo pavyzdžiu skatinantys naujos, ekologiškos, neteršiančios aplinkos transporto priemonės tolesnę plėtrą, bet ir žiniasklaida. Tačiau ar nesusilauksite kritikos, jog trečią kartą elektra varomi keturračiai riedės į didžiausiąjį vasaros kurortą tuo pačiu maršrutu? Vilnius-Palanga, tai tradicinis daugelio lietuvių maršrutas vasarą. Elektromobilių lenktynės kasmet simboliškai pradeda šiltąjį sezoną gegužės pradžioje, tačiau tai ne vien pramoga, bet ir tikras šalies elektromobilių ir jiems skirtos infrastruktūros testas. Važiuodami tuo pačiu maršrutu galime įvertinti kaip tobulėja patys automobiliai, daugėja įkrovimo stotelių. Šiemet tikimės pirmą kartą pasinaudoti dalimi kuriamo stacionaraus įkrovimo vietų tinklo Kauno – Klaipėdos ruože, o tai leis dar greičiau pasiekti Palangą. Esu tikras, kad jau netrukus ateis metas, kai elektromobiliu vykti į pajūrį bus įprasta. Pagrindinis renginio partneris UAB „Energijos tiekimas“, vienintelis sertifikuotas „žalios“ energijos tiekėjas, į šį projektą taip pat žvelgia kaip į didžiausią galimybę įvertinti elektromobilių plėtros mastus ir su jais susijusio verslo augimo galimybes. - Jei maršrutas nesikeičia, tai netenka abejoti, kad lenktynių, o kartu ir elektromobilių entuziastų šiame renginyje laukia nemažai naujienų? Pirmosiose elektromobilių lenktynėse dalyvavo tik oficialių automobilių importuotojų komandos, antrosiose lenktyniauta dešimčia vienodų „Nissan Leaf“. Šiemet džiaugiuosi galėdamas pranešti, jog lenktynėse pagaliau galės dalyvauti ir privačių elektromobilių savininkai. Oficiali registracija prasidės jau netrukus. Dėl sėkmingai plėtojamos įkrovimo stotelių infrastruktūros šiemet dalyvių skaičių ribosime jau ne iki 10, bet iki 20 automobilių. Dvigubai daugiau dalyvių sukurs dar didesnę intrigą, todėl tikiu, kad ir šiemet bus pagerintas maršruto įveikimo rekordas. - Kokie elektromobiliai šių metų gegužę varžysis trečiajame maratone ir ką kviesite juos vairuoti? Kaip jau įprasta, lenktynėse „Įsikrauk su „Energijos tiekimu“: Vilnius – Palanga“ sulauksime oficialių importuotojų komandų. Ketinimus dalyvauti jau patvirtino „Nissan Leaf“ ir „BMW i3“ įgaliotieji atstovai. Didelė galimybė, kad trasoje išvysime ir pačią šviežiausią naujieną mūsų rinkoje – „Hyundai Ioniq“. Dar vieno gamintojo, kuris ketina savo elektromobilį pristatyti mūsų rinkoje kol kas atskleisti negaliu, bet jei viskas vyks pagal planą, tai bus vienas rimtesnių pretendentų kovoje dėl pergalės. Be abejonės, laukiame ir „Volkswagen“, ir KIA, kurie, tikėtina, dominuos privačių komandų įskaitoje. Tačiau neatmetu galimybės, jog lenktynėse dalyvaus ir „FIAT 500e“ bei kiti panašūs automobiliai. Dalyvavimo sąlyga viena – visi besivaržantys elektromobiliai turi turėti galimybę būti aptarnaujami oficialioje atstovybėje Lietuvoje. O juos pilotuoti galės bet kuris asmuo, turintis galiojantį vairuotojo pažymėjimą. Viliamės ir trečiosiose lenktynėse pamatyti nemažai žurnalistų ir kitų žinomų žmonių, tačiau apie tai dabar dar ankstoka kalbėti. - Tapo gražia tradicija, kad paskutinį elektromobilių lenktynių akordą vainikuoja ne mažiau azartiškos mažųjų eismo dalyvių lenktynės elektromobiliukais. Ar ir šįkart ši tradicija nebus pažeista? – Vaikų elektromobilių lenktynės tikrai įvyks. Pasistengsime, kad dar didesnis mažųjų pilotų būrys galėtų išbandyti savo jėgas su ateities transporto priemonėmis. Apie vaikų lenktynių programą paskelbsime atskirai, tačiau jau dabar aišku, kad prizų visiems dalyviams tikrai nestigs.