Kaip rašoma pranešime žiniasklaidai, intensyviai raliui besiruošiantys organizatoriai nusprendė kiek anksčiau laiko atversti kortas ir supažindinti ralio aistruolius su viena iš žiūrovų zonų. Kokius vaizdus žiūrovai išvys, gyvai pademonstravo Martynas Samsonas, kuris ketvirtadienį čia surengė „BMW M3X“ automobilio testus. Sportininkas testams pasirinko poros kilometrų atkarpą netoli Obelių gyvenvietės, besidriekiančią pro būsimą žiūrovų zoną. „Patariame žiūrovams nesiblaškyti ir nesukti galvos dėl to, kur stebėti ralį. Į C žiūrovų zoną patekti bus paprasta ir šalutiniu keliu. Galėsite ten saugiai stebėti varžybas, taip pat ten bus sukurta visa reikiama infrastruktūra – maitinimas, komentatoriai, visa kita. Tikrai tikslinga į šią vietą atvažiuoti. Čia vyks antrosios ralio dienos du greičio ruožai, todėl galėsite patogiai stebėti varžybas“, – sakė varžybų organizatorius Audrius Gimžauskas.  Ši žiūrovų zona bus pavadinta raide C ir pro ją dalyviai važiuos du kartus – penktame ir septintame greičio ruože. Nuo ant kalno įkurtos žiūrovų zonos bus galima matyti du tramplinus ir vieną efektingą posūkį. Matomumo zona siekia kelis šimtus metrų. Daugiau informacijos apie „Samsonas Rally Rokiškis“ varžybas galite rasti ralio svetainėje internete adresu www.samsonasrally.com.