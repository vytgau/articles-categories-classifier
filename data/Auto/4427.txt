Prieš kelionę panaršiusi internete perskaičiau krūvą patarimų, kas galėtų palengvinti ilgą skrydį. Siūloma ir patogiai apsirengti, ir skrydžio metu daryti mankštą, ir užsiimti patinkančia veikla (skaityti, žiūrėti filmus ir pan.), ir pasiimti pagalvėlę po kaklu, miegojimo akinius, ir užsikloti miegant taip, kad stiuardesės esant reikalui matytų, jog esi prisisegęs ir nežadintų, ir sunkaus maisto nevalgyti, ir alkoholio bei kavos skrydžio metu nevartoti. Teorija yra viena, bet pažiūrėkime, kaip su praktika. Trumpindama ilgas skrydžio valandas pakalbinau keletą „General Financing team Pitlane“ komandos narių, kurie, žinojau, yra patyrę jau ne vieną ilgą kelionę lėktuvu. Jie pasidalino savo metodais ir būdais, padedančiais jiems ištverti ilgas valandas lėktuve. Komandos logistas Carlosas Brebbia yra argentinietis, vedęs lietuvę ir jau ne vienerius metus gyvenantis Vilniuje. Jo artimieji – toli Pietų Amerikoje, dėl to ilgi skrydžiai Carlosui nėra naujiena. Be to, kiekvienai metais šis vyrukas drauge su „General Financing team Pitlane“ keliauja į Dakaro ralį. „Ilgų skrydžių metu esu išbandęs daug ką. Teko skristi ir labai nepatogiais lėktuvais, ir ekonomine, ir verslo klase. Jeigu tik galite, ilgam skrydžiui rinkitės verslo klasę, ten komforto patirsite daugiau. Keliaujant ekonomine klase man pati patogiausia vieta sėdėjimui yra iš krašto: ir vietos kojoms daugiau, ir norint išeiti, nereikia visų kaimynų iš vietų pakelti. Taip pat labai patogios yra vietos prie evakuacinių įėjimų – turintiems ilgas kojas ten palaima. Ilgo skrydžio metu svarbiausia susikurti sau kelionei patogią aplinką – pasirūpinti pagalvėle po galva, užklotu, jei norisi šilumos ir, žinoma, užsiimti patinkančia veikla. Pats keliaudamas mėgstu žiūrėti filmus, vienos kelionės metu oro linijos siūlė peržiūrai tik kelis filmus, tai viso skrydžio metu pamainomis su miegu tuos filmus gal tris kartus peržiūrėjau. Miegui pagerinti esu bandęs ir piliules nuo nemigos vartoti, tačiau man jos nepadėjo – arba iš vis nepajausdavau poveikio, arba poveikis pasireikšdavo man jau atvykus į vietą. Kas man padeda – tai psichologinis nusiteikimas ilgam skrydžiui, pradėjęs kelionę laikrodyje visada nusistatau Argentinos laiką. Ilgo buvimo lėktuve metu svarbu ir pajudėti, visada pasivaikštau po lėktuvą. Ir dar vienas dalykas, padedantis laikui prabėgti greičiau – tai kompanijos pokalbiams susiradimas. Dabar mes keliaujam su komanda, tad galiu pasikalbėti su ne vienu žmogumi. Būna, jog skrydžių metu susidaro panašių pomėgių keleivių grupelės. Vienos kelionės metu lėktuvo gale buvo susibūrę koks 10-15 žmonių, kurie negalėjo užmigti ir jiems tąkart drauge buvo labai smagu. Žinoma, miegantiems gal ir neypatingai ši grupė patiko“, – patirtimi ir prisiminimais pasidalino Carlosas. Drauge su „General Financing team Pitlane“ į Dakaro ralį vykstantis media komandos narys, daug kelionių patirties turintis žurnalo „AutoBild Lietuva“ vyriausias redaktorius Vitoldas Milius mano, kad svarbiausia ilgame skrydyje – sėdėjimo komfortas. „Jeigu kojoms nėra pakankamai vietos, tenka tiesiog kentėti. Svarbiausia tokiu atveju – tiesiog dažniau vaikščioti po lėktuvą. Žinoma, laiką sutrumpinti padeda filmai, knygos. Keliaujant ilgą atstumą lėktuvu dar viena svarbi užduotis – susikurti kiek įmanoma patogesnę vietą miegojimui. Jeigu lėktuvas visiškai pilnas, nieko jau nepadarysi, tačiau jeigu yra laisvų vietų, išnaudokite jas. Idealiausia, kai gali užimti lėktuve visą eilę sėdynių, tada įsitaisyti galima praktiškai karališkai. Situaciją pagerina ir šalia esanti laisva vieta – dvigubai didesnis guolis palengvina ir pailgina miego laiką. Ir ilgo skrydžio metu būtina gerti daug vandens. Lėktuvuose oras sausas, nors atrodo, kad gerti ir nesinori, organizmui vandens tikrai reikia“, – pataria Vitoldas. Komandos pilotas Benediktas Vanagas papasakojo, kad jam geriausias vaistas ilgam skrydžiui – miegas. „Jei tenka keliauti ekonomine klase – renkuosi vietą prie lango. Miegant labai praverčia speciali pagalvėlė po kaklu. O jei miegas neima – gelbsti muzika, filmai ir neatliktų darbų darymas. Ir kartas nuo karto raumenų išjudinimas.“ Tuo metu, kai ruošiau šį įrašą jau buvo praėjusios keturios „General Financing team Pitlane“ komandos kelionės lėktuvu valandos. Pirmosios trejetą valandų kalbantis su komandos nariais bei laukiant maisto pralėkė žaibiškai, dar valandėlė pralėkė ruošiant tekstą įrašui į tinklaraštį ir bandymas iš lėktuvo ją išsiųsti. Kadangi sėdime prie evakuacinių išėjimų – kojoms vietos sočiai ir tai labai patogu. Mačiau, lėktuvo kompiuteriuose yra bent trys įdomūs filmai, kurių kažkada nespėjau pažiūrėti kine, vadinasi, dar bent keturios valandos skrydžio prabėgs greitai. O kaip bus su miegu – nežinia, nes lėktuvas labai pilnas, o gudresnieji jau užsiėmė buvusias kelias papildomas laisvas vietas. 