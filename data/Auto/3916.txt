„Vidutinė kaina, už kurią pernai gyventojai lizingu įsigijo naudotus automobilius, išaugo net 20 proc., o vidutinė naujų automobilių kaina sumažėjo 5 proc., palyginti su 2015 metais. Nors lizingu įsigyjamų automobilių skaičius auga, tačiau vidutiniškai tik kas trečias šiuo būdu automobilį įsigyjantis gyventojas sėda prie naujo automobilio vairo. Priimdami sprendimą įsigyti automobilį lizingu gyventojai racionaliai įvertina situaciją ir dvigubai dažniau renkasi brangesnį naudotą automobilį“, — SEB banko Lizingo departamento direktorius sako Saulius Mickus. Pasak S. Mickaus, gyventojai išperkamąja nuoma dažniausiai perka vidutiniškai penkerių metų senumo automobilius, savo lėšomis dažniausiai padengia 23 proc. automobilio vertės, kuri vidutiniškai yra apie 21 tūkst. eurų. Vidutinis lizingo terminas — ketveri su puse metų. Lietuvos bankų asociacijos duomenimis, pagal naujų sudarytų lizingo sutarčių finansuojamą sumą (be vartojimo kreditų prekėms ir paslaugoms finansuoti) 2016 metais Lietuvos išperkamosios nuomos rinka padidėjo 43 procentais. „Bendra Lietuvos lizingo rinka auga dėl didėjančios naujų ir naudotų automobilių lizingo rinkos augimo. Gyventojai vis dažniau įsigyja automobilį lizingu. Pernai naudotų automobilių lizingo rinka šalyje didėjo beveik 23 proc., naųjų — 25 procentais“, — dėsto S. Mickus. SEB banko duomenimis, vidutinis statistinis išperkamąja nuoma automobilį įsigyjantis klientas yra 40 metų vyras, gyvenantis viename iš trijų didmiesčių, tačiau neretai ir kitame Lietuvos mieste. Dažniausiai išperkamąja nuoma naujus automobilius perkantys gyventojai renkasi „Kia Sportage“, „Nissan Qashqai“, „Opel Mokka“, naudotus — „VW Passat“, „Opel Insignia“, „Nissan Qashqai“ ir „Toyota Avensis“ modelių automobilius.