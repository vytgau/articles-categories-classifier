Kaip rašoma pranešime žiniasklaidai, norint laimėti, reikia daug ir stipriai treniruotis – šią tiesą žino visi, nors krisleliu susidūrę su automobilių sporto pasauliu. Šį sakinį „greitieji broliukai“ papildytų vienu žodžiu – „tikslingai“. Tūkstančiai valandų siekiant nežinomo tikslo nepadės nė vienam, tad siekiant to išvengti, visi norintys pergalių kviečiami į „Tėvas Racing“ organizuojamą „EDS – Extreme Driving School“. „Tai jau antrasis mūsų užsiėmimas ir nežinau ar nudžiuginsim ar nuliūdinsim, bet viskas bus kitaip, nei buvo pirmą kartą. Peržvelgėme grafikus, juos optimizavome, sudarydami sąlygas dalyviams praleisti maksimalų laiko kiekį su instruktoriais, taip suteikiant galimybę bet kuriuo metu gauti reikiamą patarimą“, – pasakoja „Tėvas Racing“ atstovas Andrius Gelžinis. Susidomėjusių galimybe praturtinti tiek teorines, tiek ir praktines savo žinias lauks net keturių instruktorių dėmesys: jau minėti Ignas ir Jonas Gelžiniai, Lietuvos ralio-kroso viltis pasaulio čempionate Kasparas Navickas, bei iš dalyvių tarpo į instruktorių gretas žengęs Edvinas Sabalys.  „Igno, Jono ar Kasparo pristatinėti nereikia – jų pasiekimai kalba už save. Galbūt mažiau žinote Edviną, tačiau jeigu bent kartą gyvenime esate dalyvavę slalome, tada esate jį matę. Ten jis nepralenkiamas ir tai demonstruoja jau daug metų. Ieškodami, kas galėtų užsiimti su greitų trasų vengiančias kursantais, nusprendėme aptarti bendradarbiavimo galimybes ir buvome maloniai nustebinti nors ir savamokslėmis, bet tikrai brandžiomis treniruočių strategijomis, kuriomis remiasi Edvinas. Trumpai tariant – turime paruošę ne tik platų lenktynių bolidų asortimentą, bet ir visko mačiusią publiką, galėsiančią Jums padėti šią techniką suvaldyti. Belieka išsirinkti labiausiai patinkantį bolidą, greitą arba lėtą trasą ir iš mokymų pasiimti viską, ką galite“, – užtikrintai tęsią Andrius. „EDS“ Kačerginės trasoje suksis liepos 30 dieną. Visą sekmadienį talentų ugdymui paskirti žadantys instruktoriai ne tik padės atrasti gerą tempą jo ieškantiems, bet panorus galės ir parodyti „kaip reikia“. Registraciją, bei papildomą informaciją galite rasti www.tevasracing.lt