„Citroen“ šį automobilį vadina „orientuotu į žmones“ – gamintojo teigimu, salone skiriamas dėmesys kiekvienam keleiviui. „Citroen C5 Aircross“ sukurtas ant koncerno PSA platformos EMP2, kurios pagrindu sukurtas ir „Peugeot 3008“ krosoveris. Tad nenuostabu, kad tarp šių automobilių galima aptikti nemažai panašumų. Tačiau „Citroen“ nebūtų „Citroen“, jeigu neišsiskirtų tam tikrais ypatumais. Ir visų pirma mes galvojame apie pakabą – naujame modelyje pirmą kartą gamintojo istorijoje montuojamos naujos konstrukcijos hidraulinės pagalvės. Taip vadinami dvivamzdžiuose amortizatoriuose įrengti du hidrauliniai fiksatoriai, kurie amortizacijos eigoje leidžia išvengti smūgių, įvažiavus į didesnę duobę, taip pat sušvelnina „šuolio efektą“ grįžtamojoje amortizacijoje, išsklaidydami kinetinę energiją. Kitaip tariant, pakabos darbas sušvelninamas nepalankiomis sąlygomis, padidinant važiavimo komfortą prastuose keliuose arba tiesiog paminkštinant. Naujas miesto visureigis sukurtas 2015 metais pristatytos koncepcijos „Aircross“ pagrindu. Iš prototipo jis paveldėjo optiką ir kai kurias kėbulo detales. Automobilio parametrai iš esmės atitinka kompaktinės SUV klasės standartus: ilgis – 4,5 metro, plotis – 1,84 metro, aukštis – 1,67 metro, o atstumas tarp ašių – 2,73 metro. Tik bagažinės tūris kiek „atsilieka“ – 482 litrai.  Salone – dar daugiau panašumų su naujos kartos „Peugeot 3008“: 12,3 colių skersmens virtualus prietaisų skydelis, 8 colių jutiklinis centrinis ekranas, priekinės sėdynės su masažo funkcija, galimybė pasirinkti 360 laipsnių apžvalgos kamerų sistemą ar panoraminį stoglangį, dviejų spalvų interjerą, odinius apsiūtus krėslus. „C5 Aircross“ taip pat gali būti įdiegtos dauguma šiuolaikinių elektroninių saugos sistemų, tarp kurių avarinio stabdymo, eismo juostos laikymosi, adaptyvios greičio kontrolės (su visišku automobilio sustabdymu) funkcijos. Priekiniais ratais varomas miesto visureigis bus siūlomas su PSA koncerno 1.2 – 2 litrų varikliais, kurių galia sieks nuo 120 iki 180 AG, bei mechaninėmis 6 arba automatinėmis 7 pavarų dėžėmis. Vėliau bus pristatytas ir visais ratais varomas iš tinklo įkraunamas „hibridas“. Automobilio prekyba Kinijoje prasidės šių metų spalį, o Europą šis krosoveris turėtų pasiekti iki kitų metų pabaigos.