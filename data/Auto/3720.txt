Praėjusią savaitę kilo naujas skandalas, kai laikraštis „The New York Times“ paskelbė, jog bendrovės vairuotojai naudoja programą „Greyball“. Pasak leidinio, ja buvo siekiama pergudrauti pareigūnus įvairiose pasaulio šalyse, kur veikia „Uber“ paslaugos. „Pradėjome peržiūrėti skirtingus būdus, kuriais ši technologija buvo iki šiol naudojama, – sakė „Uber“ vyriausiasis saugumo vadovas Joe Sullivanas. – Be to, mes griežtai draudžiame vairuotojams naudoti šią programą išvengti priežiūrios tarnybų veiksmų.“ Jis pridūrė, kad dėl to, kaip yra sukonfigūruotos „Uber“ sistemos, „prireiks šiek tiek laiko užtikrinti, kad šio draudimo laikomasi“. Anksčiau „Uber“ skelbė, kad šis įrankis naudojamas miestuose, kur bendrovei nėra draudžiama veikti, o pagrindinis jo tikslas – apsaugoti savo vairuotojus nuo konkurentų, besinaudojančių išmaniųjų telefonų programėle, kad sutrukdytų bendrovei teikti pavėžėjimo paslaugas. „Ši programa atmeta pavėžėjimo prašymus iš nesąžiningų vartotojų, pažeidžiančių mūsų naudojimo taisykles“, – naujienų agentūrą AFP elektroniniu paštu informavo vienas „Uber“ atstovas. „Tai asmenys, siekiantys fiziškai pakenkti vairuotojams, konkurentai, norintys sutrukdyti mūsų veiklai, arba oponentai, susidedantys su pareigūnais slaptiems „reidams“, per kuriuos siekiama pagauti vairuotojus“, – pridūrė jis. „Uber“ teigimu, ši programa buvo naudojama vietovėse, kur vairuotojai baimindavosi dėl savo saugumo, ir tik „retais“ atvejais – kad išvengtų teisėsaugos. „The New York Times“ straipsnyje teigiama, kad „Greyball“ įranga buvo naudojama keliose šalyse. Leidinys taip pat citavo kelis esamus ir buvusius kompanijos darbuotojus, kurių vardai nebuvo atskleisti. Straipsnyje teigiama, kad „Greyball“ tėra dalis didesnės programos, turinčios atskleisti asmenis, bandančius „pažeisti „Uber“ naudojimo taisykles“. Be to, šiai programai esą pritarė kompanijos teisininkai.