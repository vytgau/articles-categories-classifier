Ralio organizatoriai neslepia jau anksčiau išsikėlę tikslą prisivilioti aukščiausiojo kalibro komandą. Tai bus pirmas kartas, kai WRC varžyboms skirtą „Hyundai i20 Coupe WRC“ automobilį bus galima išvysti oficialiame ralyje Baltijos šalyse. Debiutas Estijoje bus ir H. Paddonui, o S. Marshallas šiose varžybose jau yra lenktyniavęs 2011-aisiais. WRC komandos ir anksčiau rinkosi Estiją kaip treniruočių poligoną prieš liepos 27-29 dienomis vyksiantį Suomijos ralį, kuris patenka į Pasaulio ralio čempionato kalendorių. „Su Haydenu ir Sebu džiaugiamės galimybe dalyvauti „Shell Helix Rally Estonia“ šiemet. Praeityje matėme čia rungiantis kitas ekipas ir supratome, kad tai tinkamas būdas pasirengti varžyboms Suomijoje. Tad šiemet nusprendėme į Estijos ralį deleguoti vieną iš mūsų ekipažų. Trasos čia greitos, žiūrovai – labai aistringi ir tikri ralio fanai, tad bus nuostabu suteikti jiems malonumą stebėti WRC automobilį veiksme“, – komentavo „Hyundai Motorsport“ komandos vadovas Alainas Penasse. „Ir ankstesniais metais sekdavau įvykius „Rally Estonia“ varžybose, o greitos estiškos trasos yra būtent tokios, kokias aš mėgstu. Tuo pačiu tai bus geras pasiruošimo Suomijos raliui etapas, galėsime surengti testus varžybų sąlygomis“, – antrino komandos pilotas H. Paddonas.  Estijos ralio direktorius Urmo Aava pabrėžė, kad organizatoriams didelė garbė dalyvių gretose matyti tokią komandą. „Tikime, kad galime šiai komandai suteikti vertės ir galimybę gerai pasitreniruoti prieš Suomijos ralį. Esu tikras, kad Haydenas ir Sebas džiaugsis Estijos ralio fanais“, – teigė U. Aava. DELFI primena, kad „Hyundai Motorsport“ komanda praėjusių metų vasarą treniravosi ir Lietuvoje. Bandymams į Zarasų rajoną tąsyk atvyko visa mechanikų brigada bei trys „Hyundai Motorsport“ pilotai: Thierry Neuville'is, Dani Sordo ir H. Paddonas, išbandę lietuviško žvyro greitas atkarpas. Vis dėlto oficialiose varžybose mūsų šalyje jie nedalyvavo.