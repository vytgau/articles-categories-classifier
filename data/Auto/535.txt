Patikslinsiu – komfortiškai ir už priimtiną kainą. Nes, jei nekalbėti apie tik bekelei orientuotą „Jeep Wrangler“ ar ką tik debiutavusį, bet daugiau nei dvigubai brangesnį naujos kartos G klasės „Mercedes“, ir po to, kai vienintelis „Land Cruiser“ konkurentas „Land Rover Discovery“ po atnaujinimo neteko rėminės konstrukcijos, japonų kūrinys toks vienintelis – rėminis visureigis, su deramu komfortu įprastame kelyje ir be konkurencijos bekelėje, kur toliau nuvažiuos tik mano minėtas traktorius. Žinoma, dėl didesnio svorio ir ant rėmo užkelto kėbulo savo savybėmis greitkelyje jis neprilygs nei vokiškiems SUV, nei to paties „Toyota“ gamintojo prestižinei markei „Lexus“. Ir ačiū bekelės dievams! Nes nuo tada, kai kiekvienas gamintojas pradėjo kepti tik išvaizda SUV primenančius automobilius, kurių bene vienintelis privalumas bekelėje – didesnė prošvaisa, aš labai džiaugiuosi, kad naujasis „Toyota Land Cruiser“ išliko savimi. Komfortiškas, praktiškas ir be konkurencijos bekelėje. Ir ne netyčia apie jį rašau „naujas“ arba „atnaujintas“ – gamintojo modelio žymėjime tai vis dar ta pati 2009 metais debiutavusi J150 platformos mašina (kitose rinkose žinoma „Prado“ vardu). Ir darkart ačiū bekelės dievams – klasikinės konstrukcijos visureigis net ir po didelio atnaujinimo netapo dar vienu beveidžiu miesto SUV automobiliu.  O labiausiai džiugina ne tik išsaugotas pravažumas bekelėje (tris dienas Afrikoje su dviem nakvynėmis palapinėse važiavome tokiomis kryptimis, kurių net perpus paprastesniu maršrutu blaivia galva nesugalvosi), bet ir tai, kad jo salonas daugiau nebeprimena XIX amžiaus džentelmenų poilsio kambario su brangiu medžiu ir odiniais baldais ir įmontuotu XX amžiaus pabaigos „Panasonic“ CD grotuvu („Motorų“ 2014 m. apžvalgą galite rasti paspaudę čia). Dabar salonas atrodo šiuolaikiškai ir atitinka šio kainų segmento automobilius. Žinoma, neatsakytas klausimas vis dar lieka tas pats, kaip ir prieš ketverius metus rašytame straipsnyje. Tingintiems skaityti – paskutinis sakinys, bet iš esmės visas tekstas tinka ir kalbant apie atnaujintą modelį. Išskyrus tą dalį, kuri nebeaktuali dėl amžiniems medžioklės plotams paaukoto rėminio „Land Rover Discovery“. Daugiau apie naująjį „Toyota Land Cruiser“ žiūrėkite vaizdo medžiagoje.