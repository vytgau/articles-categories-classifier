Šeštadienį lietuvių komandos techniką bus galima išvysti Biržuose prie Birutės paminklo (10 val.), Joniškio miesto aikštėje (14 val). Sekmadienį – Rotušės aikštėje Kretingoje (9 val.), Žemaičio aikštėje Raseiniuose (13 val.) ir Senojoje rinkos aikštėje Kėdainiuose (15 val.). „Mūsų įmonės pagrindiniai tiekėjai yra įsikūrę Lietuvos regionuose – mūsų santykiai su įvairiais šalies kampeliais yra artimi. Todėl žinome, jog Dakaras itin populiarus ne tik sostinėje, bet ir kituose miestuose, tad kodėl gi nepadovanojus jų gyventojams susitikimo su vienu iš lietuvių ekipažų“, – kalbėjo viena turo iniciatorių, „Agrorodeo“ įmonės generalinio direktoriaus pavaduotoja Dalia Lapinskienė. Netrukus po turo per 5 Lietuvos miestus, Vaidoto Žalos ir Sauliaus Jurgelėno komanda patrauks į Prancūziją. Čia esantis Le Havro jūsų uostas lapkričio 23-24 dienomis taps vieta, į kurią nukryps visų Dakaro gerbėjų žvilgsniai: čia prasidės daugelio Europos komandų kelionė į ralio maratoną. Dalyvių technika – sunkvežimiai, automobiliai, motociklai ir kita įranga – po pakrovimo į laivą daugiau nei mėnesį plauks per du vandenynus iš Le Havro į Peru uostamiestį Kaljao, kur sausio 2 dieną planuojamas jos iškrovimas.  40-ajame Dakaro ralyje lietuviškas V. Žalos ir S. Jurgelėno ekipažas važiuos „Toyota Hilux“ automobiliu. Jame sumontuotas 5,0 l V8 variklis su 102 oktaninio skaičiaus benzinu pasiekia 350 AG ir 560 Nm. Ekipažo techninės pagalbos sunkvežimyje „Scania“ sudėti ne tik asmeniniai lenktynininkų daiktai, bet ir visa komandos atributika bei „Toyota Hilux“ atsarginės dalys. Jų, preliminariais mechanikų skaičiavimais, yra apie 5 tonos: nuo kelių dešimčių ratų iki visų atsarginių kėbulo dalių ar papildomos pavarų dėžės. Sunkvežimis pritaikytas gyvenimui Dakaro sąlygomis – ant jo stogo yra palapinės, šonų – gultai bei dušas. Viduje – šaldytuvas, skalbimo mašina, daugybė daiktadėžių ir kita 2 savaičių maratonui pritaikyta įranga. 40-asis Dakaro ralis prasidės 2018-ųjų sausio 6 dieną Peru sostinėje Limoje ir finišuos sausio 20 dieną Argentinos mieste Kordoboje.