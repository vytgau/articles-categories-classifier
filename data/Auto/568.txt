Leidinio pašnekovas teigė, kad naujojo elektromobilio projektiniai duomenys buvo peržiūrėti po to, kai „Tesla“ pristatė savo atnaujintą „Roadster“ sportinį automobilį. Šiame sumontuota net 200 kWh baterija. Vis dėlto informacijos apie būsimąją „Rimac“ naujieną kol kas pateikta šykščiai. Žinoma, kad jame bus įdiegta vadinamojo ketvirtojo autonomiškumo lygio įranga, galinti visiškai perimti jo kontrolę, tačiau dėl saugumo reikalaujanti, kad vairuotojas būtų savo vietoje. Darbinį pavadinimą „Rimac Concept Two“ turintis superautomobilis visomis charakteristikomis turėtų pranokti pirmąjį modelį, kuris tapo labiausiai žinomas po to, kai jį Šveicarijos kalnuose sudaužė žinomas automobilizmo laidų vedėjas Richardas Hammondas. Šiame automobilyje keturi elektros motorai taip pat generuoja 1224 AG, tačiau baterijų komplektas mažesnis – 82 kWh. Nepaisant to, nuo 0 iki 100 km/val. šis įspūdingas kupė gali pagreitėti vos per 2,5 sek.  Naujasis automobilis taip pat bus dvivietis, tačiau turėtų būti didesnis ir komfortiškesnis nei pirmasis. Teigiama, kad iš viso bus surinkta tik 100 egzempliorių „Concept Two“ modelio, kad būtų išsaugotas jo išskirtinumas. Kiekvienas automobilis kainuos ne mažiau 1 mln. JAV dolerių. 