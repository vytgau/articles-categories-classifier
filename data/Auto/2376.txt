„Kartu su „eCanter“ gamybos pradžia tapome pirmaisiais pasaulyje, pradėjusiais visiškai elektrinių sunkvežimių serijinę gamybą. Nuo šiol galėsime patenkinti augančią nulinės emisijos sunkvežimių paklausą megamiestuose. Jau sulaukėme pirmųjų užsakymų iš Niujorko, kuriame rugpjūčio mėnesį pranešime apie pasaulinės gamybos pradžią“, – teigia „Daimler“ koncernui priklausančios „Mitsubishi Fuso Truck and Bus Corporation“ prezidentas ir generalinis direktorius Marcas Llistosella. Visiškai elektriniai „Fuso eCanter“ lengvieji sunkvežimiai – tai gamintojo atsakas norintiems nulinės emisijos ir triukšmo neskleidžiančių sunkvežimių darbui miestuose. Tai padės išspręsti didėjančio triukšmo ir augančios taršos problemas urbanizuotose teritorijose. Šie sunkvežimiai išsiskiria ne tik ekologija, bet ir ekonomiškumu. „eCanter“ 10 tūkst. km eksploatacija kainuoja iki 1000 Eur pigiau nei analogiško dyzelinio sunkvežimio. „eCanter“ vienu įkrovimu gali nuvažiuoti iki 100 km ir pavežti 2-3 tonas sveriantį krovinį, priklausomai nuo kėbulo ir jo naudojimo. Sunkvežimis varomas šešiomis aukštos įtampos 420 V ir 13.8 kWh ličio jonų baterijomis. Portugalijoje gaminami „Fuso eCanter“ sunkvežimiai bus tiekiami Europos ir Jungtinių Amerikos Valstijų rinkoms. „eCanter“ skirtos baterijos gaminamos Vokietijoje, „Daimler“ dukterinėje įmonėje „Accumotive“. „Fuso“ jau nuo 2006 m. kuria alternatyvas įprastiems sunkvežimiams – būtent tada pradėta „Canter Eco Hybrid“ gamyba. Antroji sunkvežimių karta gaminama nuo 2012 m. Pirmąjį visiškai elektrinio sunkvežimio prototipą „Fuso Canter E-Cell“ pristatė 2010 m., o 2014 m. pradėta bandomojo modelio gamyba. „eCanter“ pirmą kartą pristatytas 2016 m. Vokietijoje vykusioje tarptautinėje transporto priemonių parodoje IAA (Internationale Automobil-Ausstellung). „Fuso eCanter“ bandymai vyko 2014-2017 metais Vokietijoje ir Portugalijoje. Apie masinės „eCanter“ gamybos pradžią bus paskelbta šių metų rugsėjį Niujorke.