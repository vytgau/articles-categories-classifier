Kaip rašoma organizatorių pranešime, „Press ralyje“ jau ne pirmą kartą dalyvaus LNK žinių vedėjos Agnės Zacharevičienės ir ralisto Deivido Jociaus duetas. Profesionalus dviratininkas Tomas Vaitkus ir žiedinių lenktynių bei ralio pilotas Ignas Gelžinis sudarys dar vieną ekipažą, o žinomi lenktynininkai į šturmano kėdę sės dar trijuose ekipažuose. Vaidotų duetas Prie „Nissan Pulsar“ vairo sės dainininkas bei aktorius Vaidotas Baumila, kuriam kelyje orientuotis padės ralio lenktynininkas, du kartus Dakaro ralį šturmavęs Vaidotas Žala, varžybose paprastai užimantis vairuotojo vietą. V. Žala jau turi patirties „Press ralyje“ – prieš kelerius metus jis savo kasdieniniu automobiliu įveikė žurnalistų ralio trasas. „Ralyje dalyvausiu antrą kartą. Vieną kartą čia jau esu startavęs su broliu Žygimantu Augustu. Aš vairavau, o jis, kaip mums įprasta klasikiniame ralyje, buvo mano šturmanu. Startavom tuomet su mano kasdienine mašina „Toyota Avensis“. Norėjosi siekti rezultato, lėkti greitai, tai nuotykių turėjom daug. Ratą vieną sudaužėm, pusašį nusukau. Reikalų turėjom daugiau, nei per rimtą ralį. Nepaisant šių nesklandumų, renginys labai patiko savo nestandartiniu formatu ir gera atmosfera, todėl vėl norėjau čia sugrįžti. Pernai nepavyko, o šiemet labai džiaugiuosi, kad galėsiu dalyvauti. Tik šįkart sėdėsiu ne prie vairo, o gausiu knygą į dantis ir skaitysiu“, – savo patirtais įspūdžiais dalijosi V. Žala. Kiek startų – tiek įdomių istorijų Daugkartinis Lietuvos ralio čempionas Vytautas Švedas kelią rodys dainininkei Vilijai Matačiūnaitei, kuri žurnalistų ralyje dar nėra dalyvavusi. Vytautas šturmano kėdėje naujoku nesijaus, nes „Press ralyje“ ją išmėgins jau šeštą kartą. Bet ši pozicija jam patinka. „Į šį renginį žiūriu kaip į pramogą, smagu pabūti kitokiose pareigose. Kiekvieną kartą čia dalyvaujant skiriasi automobilis, vairuotojas, jo charakteris, vairavimo technika, įgūdžiai, trasos, taigi įdomu visa tai analizuoti. Pagrindiniu šių lenktynių varikliu, kuris motyvuoja čia dalyvauti, laikyčiau renginyje tvyrančią atmosferą. Čia nėra jokio priešiškumo, iš visų pusių jaučiasi draugiškumas, o visi žmonės „serga“ ta pačia liga, kuria ir aš sergu – automobilių sportu“, – sako V. Švedas. „Press ralyje“ jam dažniausiai teko sėdėti greta moterų. Paprašytas įvardyti įdomiausią nutikimą per visą jo startų istoriją, lenktynininkas vieno neišskyrė. „Įdomiausių nutikimų buvo tiek, kiek kartų dalyvavau šiame renginyje. Kiekvienas ralis turėjo atskirą istoriją su ašaromis, juoku, pykčiu, emocijomis, džiaugsmu. Didžiąja dalimi man teko važiuoti šturmanu su moterimis, taigi buvo visko – kaip ir gyvenime tarp vyro ir žmonos. Nuo ypatingai gerų akimirkų iki skyrybų. Nuo džiaugsmo pliūpsnių iki ašarų. Kiekvieną kartą viskas buvo unikalu ir be galo įdomu“, – kalbėjo sportininkas. Naujokams – treniruotės „Press ralyje“ startuos ir dainininkė Ingrida Kazlauskaitė, kuriai kelią rodys vienas labiausiai patyrusių lenktynininkų Lietuvoje – Ramūnas Čapkauskas. Ingrida neslepia, kad jau anksčiau buvo gavusi pasiūlymą dalyvauti šiame ralyje, tačiau nesiryžo: „Tokio tipo varžybose dar nesu dalyvavusi, todėl praeitais metais pabijojau. O šiais metai nusprendžiau, kad reikia nepaisyti jokių baimių. Be to, mano komanda pažadėjo dar iki varžybų surengti man treniruotę, pamokyti įvairių dalykų. Taigi, „Press ralyje“ tikiuosi gerai praleisti laiką bei tuo pačiu patobulinti savo vairavimo įgūdžius, įgyti naujos patirties, susipažinti su įdomiais žmonėmis.“ Ingridos šturmanui Ramūnui tai taip pat bus pirmas startas „Press“ ralyje, tačiau automobilių sportas jam ne naujiena. Šiemet jis skaičiuoja net 33-ią lenktynių sezoną paeiliui. „Kadangi Ingridai tai bus pirmos tokio tipo varžybos, o aš turiu sukaupęs daug patirties automobilių sporte, surengsime treniruotes „Nemuno žiede“ su įvairaus tipo važiavimais, stabdymais, pagreitėjimais, kelio knygos skaitymo ypatumais. Turiu savo mokymų metodiką, kuri padės paruošti Ingridą varžyboms, o šios žinios ir įgauta nauja patirtis padės jai ir kasdieniniame vairavime būti saugesne vairuotoja“, – apie planus prieš varžybas pasakojo R. Čapkauskas. Svarbiausia – nepervertinti savo galimybių V. Švedas pabrėžė, kad prie vairo mažiau patyrusiems lenktynininkams „Press ralyje“ tikrai nebus lengva, reikės išlaikyti šaltus nervus, suvaldyti emocijas, o svarbiausia – nepervertinti savo galimybių. „Press ralio“ naujokams patarčiau neskubėti, apgalvoti kiekvieną posūkį, valdyti emocijas, galbūt tikrai pradėti varžybas gerokai lėčiau, nors ir gali atrodyti, kad galimybės leidžia daugiau. Jeigu per kelis greičio ruožus išlieki stabilus, o pasirinktas pirminis tempas tavęs nenustebina, tu nepadarai klaidų, tai yra rodiklis, kad gali greitėti. Svarbiausia yra sveikas protas, stabilumas bei klaidų vengimas.  Nors kasdien visi vairuojame automobilius, važiuojame iš namų į darbą ar parduotuvę, tačiau čia tos patirties neužteks. Tai yra automobilių sporto varžybos, kur net ir pirmą kartą dalyvaujant norisi skubėti, sugaišti trasoje kuo mažiau laiko. Kiekvienas posūkis, kiekviena trasos atkarpa yra iššūkis ar mažas galvosūkis, taigi visa tai reikės labai protingai išspręsti“, – universalių patarimų negaili V. Švedas.