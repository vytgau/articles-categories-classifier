Kaip teigiama pranešime žiniasklaidai, specialistai pastebi, kad dvejonės neturi pagrindo ir neigia nusistovėjusius mitus. „Pastebime, kad, viena vertus, šaltuoju sezonu sulaukiame daugiau norinčiųjų nusiplauti automobilius. Tai patvirtina faktą, kad šiltuoju metų laiku žmonės automobilius vis dar mėgina plauti patys, o štai žiemą tokiam žygdarbiui ryžtasi tik nedaugelis. Kita vertus, sulaukiame ir daugiau klausimų bei nuogąstavimų, ar automobilio plovimas žiemą yra saugus. Vairuotojų galvose vis dar nemažai mitų, iš kurių gajausi – baimė dėl užšąlančių spynelių bei durų“, – sako degalinių tinklo „Circle K“ kategorijų vadovas Jaroslavas Snarskis. Specialisto teigimu, toks plačiai paplitęs nuogąstavimas visiškai nepagrįstas, nes žiemą plovykla dažnai yra greičiausias ir efektyviausias būdas „atšildyti“ automobilį. „Mitas apie prišąlančias dureles – plovyklų klasika. Tačiau iš tiesų tokia baimė niekuo nepagrįsta. Atvirkščiai, jei laikantis permainingiems orams užmirštama silikonu padengti durelių, bagažinių gumas, jos gali prišalti, o pabandžius į automobilio vidų patekti panaudojant jėgą, vėliau bet koks nesandarumas siunčia pavojaus signalą centrinio užrakto sistemai, įsijungia ir nesileidžia išjungiama signalizacija. Panašiai ir su apneštais, apšalusiais ir apie nesamas kliūtis pranešančiais jutiklių sistemos sensoriais. Plovykloje mašina atšyla, o džiovinimo etapas padeda maksimaliai išpūsti drėgmę, todėl galite būti ramūs, kad tikrai niekas neprišals“, – sako jis. Pasak J. Snarskio, svarbiausia žinoti, kad automobilį žiemą plauti bei vaškuoti – būtina. Ir ne vien dėl estetinių paskatų, o visų pirma dėl ant automobilio paviršiaus besikaupiančių ir koroziją skatinančių druskų. „Tenka išgirsti, kad kam čia plauti automobilį, jei žiemą krintant šlapdribai ar pervažiavus pabarstyta gatve ką tik nuplautas automobilis vis tiek tuoj išsipurvins. Plovimas – tai tik iš dalies estetinė procedūra. Kur kas svarbiau, kad ji padeda užtikrinti automobilio ilgaamžiškumą, nes vaškas užtikrina nešvarumų atstūmimo efektą. Juk per keletą dienų šviežiai prilipęs purvas toli gražu neprilygsta keletą mėnesių ant dugno kauptam purvo bei druskų sluoksniui. Į mažas įtrūkas ir tarp detalių patekusi druska, susimaišiusi su drėgme, ima graužti metalą, jis pradeda rūdyti“, – aiškina degalinių tinklo atstovas. Vaškavimo nepamiršti turėtų ir tie, kurie nori kas rytą mažiau laiko praleisti gremždami apledėjusius stiklus. „Prie švaraus ir nuvaškuoto automobilio sunkiau limpa purvo dalelės. Reiktų žinoti, kad vaškas neleidžia mikro įtrūkimuose kauptis ir drėgmei, dėl kurios šąlant automobilis apsitraukia ledu. Taigi prie gerai nuvaškuoto automobilio kas rytą nereiks gaišti laiko mėginant nugremžti ledo sluoksnį“, – sako J. Snarskis.