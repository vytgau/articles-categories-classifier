Tiesa, palyginę praėjusių ir šių metų skaičius pareigūnai mato ir pozityvią tendenciją. Lietuvos kelių policijos tarnybos Administracinės veiklos ir eismo priežiūros skyriaus viršininkas Rytis Vosylius DELFI informavo, kad nuo lapkričio 10 d. iki 22 d. už transporto priemonių vairavimą, kurių padangos neatitinka nustatytų techninių ar naudojimo reikalavimų nesilaikymą, 44 vairuotojai jau patraukti administracinėn atsakomybėn. Vadovaujantis administraciniu nusižengimų kodeksu už tokį pažeidimą vairuotojams gresia piniginė bauda nuo 30 iki 40 Eur. „Palyginti galim praėjusių ir šių metų sausio – spalio mėn. laikotarpį. Nuo 2016 m. sausio 1 d. iki spalio 31 d., administracinėn atsakomybėn patraukti 882 vairuotojai už netinkamų padangų eksploatavimą. Šiais metais, tuo pačiu laikotarpiu, už minėtą pažeidimą nubausti tik 490 vairuotojų. Manome, kad šiuo klausimu, žmonės tampa supratingesni ir atsakingesni“, – sako R. Vosylius. Policijos atstovas teigia, jog ganėtinai nedidelė piniginė bauda yra nevienintelis rūpestis, kurį gali sukelti laiku nepakeistos padangos. „Automobilį tikrinantis pareigūnas, vadovaudamasis Lietuvos Respublikos saugaus eismo automobilių keliais įstatymu ir kelių transporto inspekcijos įsakymu, turi pilną teisę panaikinti privalomosios techninės apžiūros galiojimą“, – aiškina eismo priežiūros viršininkas. DELFI primena, kad Kelių eismo taisyklėse nurodyta, jog nuo lapkričio 10 d. iki kovo 31 d. draudžiama eksploatuoti motorines transporto priemones, išskyrus mopedus, motociklus, triračius, visų rūšių keturračius, ir priekabas su vasarinėmis padangomis. Mopedus, motociklus, triračius, visų rūšių keturračius eksploatuoti su vasarinėmis padangomis draudžiama gruodžio – vasario mėnesiais, taip pat kovo ir lapkričio mėnesiais, jeigu bent dalis važiuojamosios dalies, kuria važiuojama, yra apsnigta ar apledėjusi.