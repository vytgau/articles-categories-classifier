„Tai bus ne tik Lietuvos automobilių ralio bei ralio sprinto čempionatų penktųjų etapų lenktynės, bet ir nuo pernai įskaitinėmis tapusios tarptautinio „FIA Baltic Rally Trophy“ ralio etapo, beje, irgi penktojo, varžybos, – sako pagrindinis renginio organizatorius Ramūnas Čapkauskas. – „FIA Baltic Rally Trophy“ ralio lenktynės – tai net keturias šalis jungianti „FIA European Rally Trophy“ atšaka, suteikianti galimybes greičiausiems Baltijos šalių ralistams varžytis su profesionalais iš visos Europos finalinio etapo metu.“ Kaip rašoma pranešime žiniasklaidai, lenktynių organizatorius įsitikinęs, jog rengiamas ralis pasižymės itin atkaklia, kaip ir ankstesni du, neprognozuojama kova ir pelnys didžiulio žiūrovų būrio dėmesį. Organizatoriai juos kviečia ne tik į greičio ruožus, kurių didžiuma vėlgi tų pačių žiūrovų patogumui bus važiuojami po du kartus, bet ir pačiuose Elektrėnuose, šalia ledo arenos, abi renginio dienas šurmuliuosiantį lenktynių miestelį, tapsiantį tikru traukos centru. „Lenktynių miestelis prie ledo arenos duris atvers jau pirmosios ralio dienos, rugsėjo 8-osios, rytą, – sako renginio direktorė Inga Juškevičiūtė. – Čia bus įrengta lenktynių dalyvių serviso zona, kur po greičio ruožų mechanikai aptarnaus sportininkų bolidus, o miestelėnų lauks ir daugybė pramogų ir kur elektrėniškiai ir miesto svečiai bus kviečiami pasijusti pilnateisiais šios greičio šventės dalyviais.“  Pasak renginio organizatorių, ralio miestelyje mielai laukiami visi: pradedant automobilių sporto entuziastais ir baigiant turinčiais ką pasiūlyti vietiniais prekybininkais ir amatininkais. „Norisi sukurti gražią rudens tradiciją ir šventę visiems ir kiekvienam gyventojui, miesto svečiui, ralio mėgėjui. Norisi, kad bet kokio amžiaus žmogus rastų sau ir savo šeimai pramogų ir gerai praleistų laiką su draugais ar artimaisiais ne tik besiklausydami koncertų, bet ir stebėdami lenktynininkus bei rinkdamiesi ralio favoritus“, – viliasi I. Juškevičiūtė, jau trečią kartą, kiek gyvuoja šis ralis, kviesdama į nuotaikingą nemokamą rudens šventę. Rugsėjo 8-osios vakarą visų susirinkusiųjų laukia oficiali „DHL Rally Elektrėnai“ atidarymo šventė su orkestru bei choru, visų dalyvių, kurių, tikimasi, bus apie 70 ekipažų iš Lietuvos, Latvijos, Lenkijos, Rusijos, Anglijos ir kitų šalių, pristatymas. Ralio organizatoriai šiemet paruošė ir ypatingą staigmeną ralio mėgėjams: trumpą, bet efektingą miesto greičio ruožą Elektrėnų mero Kęstučio Vaitukaičio taurei laimėti. O pirmosios dienos programa baigsis koncertu žiūrovams, kuriame dalyvaus daugelio žiūrovų pamėgta, iš įvairių televizijos projektų žinoma atlikėja iš Latvijos Tina. Šeštadienį ralio dalyviai skubės į greičio ruožus, o į ralio miestelį susirinkę automobilių sporto mėgėjai visą dieną bus lepinami įvairių atlikėjų pasirodymais scenoje, o vakare – visų bene labiausia laukiama apdovanojimų ceremonija ir Ingridos Kazlauskaitės koncertu. Abi renginio dienas ketinantys įsigyti automobilį ar šiaip besidomintys jų naujovėmis turės progą iš labai arti susipažinti su ralio partnerio – „Fakto Auto“ bendrovės – automobiliais, kuriems ralyje teks atsakingos dalyvių ir sportininkų aptarnavimo funkcijos.