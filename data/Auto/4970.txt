Gruodžio 10 dieną bus paskelbti geriausi Lietuvoje parduodami automobiliai šeimai, verslininkams, geriausi visureigiai ir sportiškiausi modeliai, bei kitų nominacijų nugalėtojai. Bet pagrindinis geriausio metų automobilio titulas tenka tik vienam, rašoma pranešime žiniasklaidai. Dėl jo šiemet varžysis 35 kandidatai, jau pasirodę ar tik kitąmet Lietuvos rinkoje pasirodysiantys automobilių modeliai. Atsakingą darbą išrenkant geriausią iš geriausių atliks 10-ies automobilių specialistų komisija, sudaryta iš „Lietuvos žurnalistų autoklubo“ narių. Susipažinkite su jais ir sužinokite, kokiais kriterijais vadovaudamiesi jie išrinks „Lietuvos metų automobilį 2017“. Valdas Valiukevičius. „Lietuvos žurnalistų autoklubo“ prezidentas ir konkurso Lietuvos „Metų automobilis 2017“ projekto koordinatorius. Žurnalo „Keturi Ratai“ vyriausiasis redaktorius ir LNK laidos „Ne vienas kelyje“ prodiuseris. Kasdien vairuoja „Mercedes-Benz GLC“ automobilį. „Metų automobilį“ Valdas renka nuo pat pirmojo konkurso 1996 metais. Tiesa, jis buvo padaręs kūrybinę 3 metų pertrauką. Pagrindiniai kriterijai, kuriais vadovaujasi projekto vadovas, yra inovacijos bei kainos ir kokybės santykis automobilyje. Pasak jo, „Metų automobilio“ titulo nusipelno tie automobiliai, kurie pirkėjams siūlo naujausias technologijas ir gerą važiavimo kokybę už priimtiną kainą. Naują modelį jis lygina su kitais šios klasės varžovais bei iki šiol gamintu tos markės modeliu. Vitoldas Milius. Bene daugiausiai patirties turintis komisijos narys. Nors „Lietuvos metų automobilį“ renka ne nuo pradžių, pirmuosius penkis praleido, jis lietuviškuose rinkimuose naudoja tarptautiniuose konkursuose įgytą patirtį. Vitoldas – žurnalo „Autobild Lietuva“ vyriausiasis redaktorius. Kartu su užsienio kolegomis jis dalyvauja ir „Autobild Auksinio vairo“ (angl. „Golden Steering Wheel“) rinkimuose, kur geriausią automobilį renka žurnalistai iš viso pasaulio. Vitoldui teko rinkti ir Gruzijos bei Indijos metų automobilius. „Aš turiu tam tikrų kriterijų sistemą, kurią atsivežiau iš tarptautinių konkursų, kuriuose dalyvauju, ir ją pritaikiau sau bei „Lietuvos metų automobiliui“. Kriterijų ten daug, neužteks popieriaus juos visus surašyti. Bet jie leidžia objektyviai įvertinti visus automobilius“, – sakė V. Milius. Nepaisant to, kad darbe pratęs bandyti visus naujausius automobilių modelius, kasdien važinėja klasika tampančiu „Mercedes-Benz 124“ modeliu. Renaldas Gabartas. Portalo Alfa.lt žurnalistas, kasdien sėdantis prie „Audi A4“ vairo – „Metų automobilio“ konkurso mohikanas, renkantis geriausius Lietuvos automobilius visus 20 metų nuo pat konkurso pradžios, nepraleidęs nė vienų rinkimų. „Metų automobilyje“ visada būna tokių modelių, kurie generuoja teigiamas vairuotojiškas emocijas, kurios susijusios su geromis vairavimo savybėmis, pakabos darbu ir variklio dinaminėmis charakteristikomis. Bet Lietuvai ne visada tokių automobilių reikia. Tad stengiuosi nusigręžti nuo pasitenkinimų ir savo balsą skirti universaliausiam automobiliui už prieinamą kainą, kuris tenkintų didžiausios lietuvių dalies poreikius. Antrą vietą visada atiduodu tam automobiliui, kuris man skaniausias“, –ilgametę patirtį, kaip išrenkamas metų automobilis, išdėstė Renaldas. Dainius Leonavičius. LNK laidos „Ne vienas kelyje“ vedėjas, buvęs lenktynininkas, dabar vairuojantis pilką dyzelinę „Škoda Octavia“. Nepaisant to, meilės automobiliams nė kiek neprarado ir rinkdamas „Metų automobilį“ naujausiuose modeliuose ieško šarmo: „Kad modelis taptų metų automobiliu, jis turi turėti gerą kainos ir kokybės santykį. Bet aš papildomai ieškau ir išskirtinių automobilių bruožų. Jis turi turėti kažkokį šarmą, jis turi būti individualybė. Aišku, važiavimo komfortas ir saugumas ne paskutinėje vietoje“, – kriterijus vardijo Dainius. Valdas Juozas Vilūnas. LRT laidos „Keliai. Mašinos. Žmonės.“ vedėjas, kasdien vairuojantis „Honda Jazz“ sako, kad jau 12 metų vertindamas visus pretendentus į „Lietuvos metų automobilio“ titulą ieško transporto priemonės sau. „Automobilius vertinu pagal kainos ir kokybės santykį bei pritaikomumą sau. Aišku, kas man patiks, galbūt nelabai patiks kitam, bet komisija sudaryta iš 10-ties skirtingų specialistų, turinčių savo poreikius ir skonį automobiliams. Ir tokie rinkimai, kiekvienam modeliui dėliojami pliusai leidžia išrinkti įvairiapusiškai geriausią modelį“, – sakė Valdas, kuris po „Lietuvos metų automobilio“ konkurso sau buvo nusipirkęs jau 5-is patikusius automobilius. Ramūnas Fetingis. BTV laidos „Autopilotas“ ir „Žinių Radijo“ laidos „Piko minutės“ vedėjas, kasdien važinėjantis „KiaCee‘d GT“ modeliu. Lietuvos „Metų automobilį“ renka 5-us metus ir rinkdamas atsižvelgia į Lietuvos ekonominę situaciją. „Vienas svarbiausių kriterijų renkant metų automobilį yra kainos ir kokybės santykis. Bet juo negalima aklai pasikliauti, nes puikią kokybę siūlo „Premium“ klasės automobiliai už atitinkamą kainą. Nemanau, kad Lietuvoje su tokia ekonomine situacija „Lietuvos metų automobiliu“ galėtų būti „Premium“ klasės modelis. „Lietuvos metų automobilis“ turi būti ne tik gerai važiuojantis, kokybiškas, bet ir įperkamas lietuviui“, – dėstė Ramūnas. Ilona Steponėnė. Portalo Lrytas.lt „Auto“ skyriaus redaktorė. Kasdien vairuoja „BMW 320d“ universalą. 6-us metus rinkdama Lietuvos „Metų automobilį“ ji pretendentuose ieško įvairiapusiškumo. „Metų automobilis“ turi turėti visą paketą gerų savybių. Jis turi būti įvairiapusiškas, malonus vairuoti, šiuolaikiškas, o kaina turi atitikti kokybę“, – savo kriterijus įvardijo Ilona. Paulius Sviklas. Portalo 15min automobilių žurnalistas, „Metų automobilio“ komisijoje esantis jau 3-ius metus. Jis kasdien vairuoja itališką „Alfa Romeo 159“ automobilį su galingu dyzeliniu varikliu, o pasirinkimo kriterijai – inovatyvumas bei kainos ir kokybės santykis. „Artėjant naujam konkursui, galima peržvelgti buvusius nugalėtojus – tampa žinoma jų istorija, pasisekimas Lietuvoje ir pasaulyje. Tuomet galima įvertinti, ar paties anksčiau priimti sprendimai renkant geriausią buvo teisingi“, – teigė Paulius. Jurgis Paplaitis. „Motorų“ žurnalistas. „Metų automobilį“ rinks trečią kartą. „Pagrindinis dalykas, į kurį atsižvelgiu rinkdamas geriausią: ne tik tai, kad automobilio savybės derėtų su kaina, bet kad mašina turėtų kažkokių išskirtinių bruožų, kurių neturi jo konkurentai tame pačiame segmente. Man patinka unikalūs automobiliai, didelį dėmesį kreipiu į išskirtinumą“, – sakė Jurgis, kasdien vairuojantis užpakaliniais ratais varomą ir gale variklį turintį „Renault Twingo“. Dina Sergijenko. „Verslo Žinių“ transporto ir automobilių rubrikų redaktorė. Mėgsta automobilių tobulinimą, „Stance“ kultūrą, pati vairuoja taip pagražintą „Toyota Corolla“. Antrus metus rinkdama „Metų automobilį“ dėmesį kreipia į prieinamas technologijas. „Man svarbu automobilio kaina ir inovacijos. Aukštus balus skiriu tiems modeliams, kurie turi naujausias pažangias technologijas, bet jas pirkėjams siūlo už prieinamą kainą. Aišku, didelį dėmesį kreipiu ir į automobilių kokybę“, – sakė Dina.