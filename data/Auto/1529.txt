Tiesa, vienas esminis skirtumas yra – tai skirtingų lygių naudojamos staklės. Technikos lygis Specialistai sako, kad būtent naudojama technika padaro didžiąją dalį darbo. Žinoma, patys ratai nuo mašinos nenusiims ir neužsidės, tačiau, sutikite, kad tai nėra itin sudėtingas darbas. „Mažai kas priklauso nuo pačio montuotojo. Jei staklės normalios, jei jos sukalibruotos, ratas tiesiog prasukamas, technika apskaičiuoja, kur ir kokių svarelių uždėti, ir viskas. Viskas labai paprasta, bet keletas niuansų yra. Gali būti labai patyręs žmogus ir tame pačiame garažiuke, jis žino, kad kaip ratą pritvirtinsi prie balansavimo staklių, taip jos ir parodys. Jei ta plokštuma, kuri tvirtinasi yra švari, jei parinktas teisingas ir tikslus tvirtinimas, tada viskas gerai. Bet jei staklės išdilusios, kūgiai, kuriais tvirtinasi ratas, išdilę, tai staklės parodo svarelio svorį, montuotojas uždeda ir tiek. Tada išvažiavus gali būti disbalansas. Tai gali būti ne montuotojo kaltė – tiesiog senos, nesukalibruotos staklės, išdilę guoliai“, – DELFI aiškino Ginas Maksevičius, Kauno serviso „Melga“ direktorius. „Stebuklų nebūna. Žinote, visi nori pasireklamuoti, kad daro geriau nei kiti, tačiau aš nieko labai blogo apie garažiukus negaliu pasakyti. Tačiau sumontuoti 20, 21 ar 22 colių dydžio ratus jau ne visi garažai pajėgūs. Faktas, kad yra garažuose žemesnio lygio technika. Nemanau, kad eilinis garažas pirks labai brangias stakles“, – sako Vilius Bernatavičius, „Dagrio“ pardavimų vadybininkas. Pastebima, kad ir mažieji servisai atnaujina savo techniką. Ji ne pačio aukščiausio lygio, tačiau kurį laiką tarnauja nepriekaištingai. „Kai kas iš mažųjų nusiperka kiniškas stakles ir pirmą sezoną jos tikrai puikiai dirbs. Klausimas, kiek ilgai dirbs. Klausimas, kiek tvirta ašis, ant kurios dedamas ratlankis, nes ji turi būti kaltinio plieno, atitinkamo tvirtumo, kadangi ašis labai braižoma nuolat nuimant ir uždedant ratus. Laikui bėgant ji išdyla. Yra specialūs žiedai, kuriais galima pamatuoti, ar yra laisvumas ar ne. Jei laisvumo nėra – viskas gerai. Jei yra laisvumas, tai nieko neprigalvosi – ją reikia tiesiog pakeisti į naują“, – sako G. Maksevičius. Muilas G. Maksevičius pastebi įdomų dalyką – ką tik sumontuota padanga ant ratlankio gali prasisukti. „Jei montuotojai labai gražiai sutepa ratą, kad padanga gražiai susimontuotų, nesuplyštų, šiek tiek gali prasisukti padanga ratlankio atžvilgiu. Tai gali atsitikti, jei iškart po montavimo aštriai stabdysite, ar aštriai bėgėsitės. Čia nieko naujo. Buvo atliktas bandymas, kai buvo labai stipriai sutepta padanga ir važiuojant smarkiai stabdyta. Nustatyta, kad padanga prasisuko apie 10 cm ratlankio atžvilgiu“, – sako G. Maksevičius. Ne vienam teko pastebėti, kad keičiant padangas montuotojai teptuku sutepa padangų kraštus. „Tai dvilypė situcija. Padangų montavimo staklių gamintojai sako, kad geriau sutepti, nes lengviau persimontuos padanga ir ji neplyš. Ypač tai aktualu žemo profilio padangoms. Padangų pardavėjai sako, kad reikia sutepti tik tas vietas, kur montuojant liečiasi, o sumontavus padanga tikrai neprasisuks. Bet sunku tikėti, kad kiekvienas montuotojas ims ir teps tik tą vietą, kur liečiasi. Tai ir tos priežastys, kodėl tik sumontavus ratus padanga gali prasisukti. Netrukus muilas išdžiūva ir tai nebeturi įtakos“, – sako G. Maksevičius. Nauja guzuota padanga Specialistas teigia, kad pasenusi ar netinkamai naudojama technika gali sugadinti padangą, nors vizualiai tai pamatyti sudėtinga. „Labai paprastas dalykas ir aš esu pats su tuo susidūręs. Nieko neturiu prieš garažiukus – viskas tvarkoje. Bet jei įranga yra pakankami sena, tai montavimo liežuvis ar peilis, kaip čia jį tiksliau pavadinti, ilgai jo nekeičiant tampa labai aštrus ir montuojant padangos kraštelis gali būti įpjautas. Jie tai vadina ausele – tai ta dalis, kuri liečiasi su ratlankiu. Tą auselę įpjovus jos vizualiai nesimatys, nes ji pasislėps po ratlankiu, bet gali padangoje išlįsti guzas. Tai reiškia, kad įpjovus tą vietą nuo padangoje esančio slėgio oras pradeda skverbtis į padangos sluoksnius ir ieško silpniausios vietos. Taigi guzas gali išlysti visiškai kitoje vietoje. Jei dienos ar dviejų dienų bėgyje atsiranda guzas, tai gali būti ne padangos brokas, o tiesiog montavimo brokas. Tarp sluoksnių besiskverbiantis oras randa silpniausią vietą ir iškelia guzą, kuris gali būti ir pakankamai didelis. Tokių atvejų buvę“, – pasakoja G. Maksevičius. Kainos Internete galima rasti, kad kai kurie servisai visą ratų komplektą permontuoja už 20 eurų. Specialistai teigia, kad tai daugmaž vidutinė nedidelių garažų kaina Vilniuje ir Kaune. Žinomesniuose servisuose – kiek brangiau. V. Bernatavičius teigia, kad „Dagrio“ servise montavimo kainos priklauso nuo ratų dydžio – kuo didesnis ratas, tuo brangiau. Tarkime, permontuoti vieną 16 colių dydžio ratą kainuoja 6 eurai. 17 colių – 7, 18 – 8 eurai. „Manau, kad mūsų kaina nėra didelė, o nuo pernai ji nepasikeitė. Kai kurie servisai ima daugiau, kai kurie – mažiau. Šioje vietoje konkurencijos nėra. Šiaip ar taip prieš žiemą eilės susidaro. Jei pasnigo, tai kitą dieną pats darbymetis“, – konstatuoja V. Bernatavičius. Smulkieji verslininkai – labiau motyvuoti Tuo tarpu smulkieji verslininkai tikina, kad jų paslaugų kokybė niekuo nenusileidžia didiesiems servisams. Priešingai – teigiama, kad kartais garažiukų meistrai darbą atlieka dar kruopščiau. „Pirmiausia reikia suprasti, kad meistrams, kurie dirba didžiuosiuose autoservisuose, padangų keitimas yra labai nusibodęs darbas. Tai samdomi darbuotojai, kurie apskritai nėra motyvuoti, kuriems darbas yra kančia“, – sako savo pavardės skelbti nepanoręs smulkusis verslininkas iš Vilniaus. Dar vienas argumentas, kuris skamba pakankamai logiškai, kad smulkieji verslininkai labiau stengiasi įtikti klientams. „Visai kita situacija pas mažuosius verslininkus, kurie dirba su patentais ir verslo liudijimais. Įprasta situacija, kad pats garažiuko savininkas ir keičia padangas, ir atlieka darbus, todėl jis suinteresuotas darbą atlikti kuo geriau, kad klientai grįžtų. Aš esu įsitikinęs, kad smulkieji verslininkai darbą atliks dar geriau nei didieji autoservisai“, – teigia verslininkas. Tačiau dėl technikos ir staklių lygio verslininkas nesiginčija – didieji žaidėjai savo įranga garažiukus lenkia. „Tada viskas atsiremia į kainą – autoservisuose brangiau, o smulkieji verslininkai dirba pigiau“, – aiškina verslininkas.