Automobilio pagrindu tapo globali modulinė „Toyota“ automobilių platforma TNGA („Toyota New Global Architecture“), kuri pirmą kartą panaudota gaminant naujos kartos „Prius“ modelį. Įdomu tai, kad vėliau jos pagrindu sukurtas ir neseniai Lietuvoje debiutavęs kompaktiškasis SUV CH-R. Naujasis „Camry“ tapo šiek tiek didesnis ir žemesnis už pirmtaką, o vairuotojo vieta buvo paslinkta žemiau ir kiek arčiau automobilio centro. Teigiama, kad tokie sprendimai leido išplėsti vairo kolonėlės reguliavimo galimybes bei sedano svorio centrą nuleisti dar žemiau. Japonai „Camry“ pirkėjams siūlys tris varikius: du naujus benzininius – 3.5 litro darbinio tūrio V6 bei 2.5 litro keturių cilindrų – ir vieną hibridinę jėgainę, kuri naudos minėtąjį 2.5 litro agregatą. „Hibrido“ galią ratams perduos variatorius, o kiti du motorai bus derinami su 8 laipsnių automatine pavarų dėže.  Tikslesni variklių galios parametrai dar nepaskelbti, japonai tik pažymi, kad hibridinė automobilio versija bus ekonomiškiausia klasėje. Automobilyje bus montuojamos visos šiuolaikinės elektroninės saugos priemonės, taip pat automatinės šviesos. Jau bazinėje „Camry“ versijoje montuojama dešimt saugos oro pagalvių. Multimedijos sistema turės šiuolaikines junglumo funkcijas, „Wi-Fi“ prieigą, o už papildomą priemoką bus galima rinktis aukštos kokybės kompanijos JBL garso sistemą. Šiaurės Amerikos šio modelio prekyba startuos vasarą.