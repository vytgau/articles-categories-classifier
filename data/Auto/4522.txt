Įdomu tai, kad prieš dingstant dokumentams automobilis spėjo įveikti techninės apžiūros (TA) barjerą. „Turiu mašiną, kurios „Regitra“ nenori priregistruoti, nors ji įveikusi lietuvišką TA ir turi draudimą. Tiesiog varant TA dingo prancūziškas registracijos dokumentas. „Regitrai“ tereikia nusiųsti užklausą prancūzams ir viskas. Juk automobilis su visomis pirkimo sutartimis, su lietuvišku TA pažymėjimu ir visais reikiamais identifikacijos numeriais. Tiesiog visi atsisako kažką daryti. O „Regitros“ vadovybė į klausimą paštu atsakys per 20 dienų? Kam mokame mokesčius, jei į laišką atsakyti reikia 20 dienų?“, – piktinosi vilnietis. „Regitros“ atstovai teigia, kad tais atvejais, kai yra prarasti transporto priemonės registraciją patvirtinantys dokumentai, Motorinių transporto priemonių registravimo taisyklės numato „Regitros“ darbuotojų pareigą konstatuoti, jog yra neaiški transporto priemonės kilmė. „Taip sureguliuota, kad mūsų specialistai įsitikintų, jog transporto priemonei nebuvo pažymėtas statusas, jog ji pasiekė maksimalų utilizavimo terminą“, – sako Aurelija Juodytė, valstybės įmonės „Regitra“ Komunikacijos skyriaus vadovė. „Regitros“ Veiklos departamento Transporto priemonių registravimo skyriaus vadovas Mamertas Kulakauskas paaiškina, kad žinant transporto priemonės kilmę, aiškus ir jos statusas, ar ji dar gali dalyvauti eisme, ar įsigyta legaliai. „Regitra“ gali gyventojo prašymu kreiptis į užsienio institucijas, tačiau tai papildomai kainuoja. „Gyventojams žinotina, kad tokiais atvejais valstybės įmonė „Regitra“ galės užklausti užsienio kompetentingas tarnybas dėl minėtos transporto priemonės statuso (paslaugos kaina yra 17,38 EUR), jei asmuo pristatys transporto priemonės registracijos liudijimo kopiją arba išrašą iš užsienio kelių transporto priemonių registro dėl minėtos transporto priemonės registracijos. Taip pat rekomenduojame kreiptis pažymos iš LR policijos, jog transporto priemonės registracijos liudijimas įtrauktas į LR nacionalinę Šengeno informacinę sistemą. Pastaroji pažyma, anksčiau nei bus išduota pažyma (išrašas) iš užsienio registro, leis atitinkamose duomenų bazėse pamestam registracijos liudijimui suteikti negaliojančio statusą“, – teigia M. Kulakauskas. „Lietuvoje, kaip ir daugelyje kitų šalių, transporto priemonės įsigijimas yra privatus pirkėjo ir pardavėjo reikalas, valstybė nėra patikėjusi šios funkcijos „Regitrai“. Perkant transporto priemonę iš užsienio, žmonėms rekomenduotina teisinė konsultacija tam, kad būtų įsitikinta, koks pirkinio statusas; ar mašinai bus leista dalyvauti eisme, ar į Lietuvą ji įvežta kaip utilizuotina atlieka ir bus nebetinkama naudoti“, – priduria A. Juodytė.