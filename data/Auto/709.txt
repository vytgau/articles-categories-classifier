Elektromobilumas yra „Renault Trucks“ strategijos pagrindas kuriant tvarų transportą miestuose, rašoma pranešime. Neteršiančios aplinkos transporto priemonės padės pagerinti miestų oro kokybę, suvaldyti klimato kaitos procesus, o taip pat – sumažins eismo spūstis miestų gatvėse: tylūs ir aplinkos neteršiantys sunkvežimiai galės pristatyti prekes ne piko metu. Jau netolimoje ateityje elektra varomi sunkvežimiai bus tiesiog nepamainomi vykdant pervežimus miestų centruose. „Renault Trucks“ savo investicijas į elektra varomų transporto priemonių tyrimus ir naujų produktų vystymą nukreipė 2009-aisiais. Vienas iš svarbiausių programos prioritetų buvo plataus masto bandymai realiomis sąlygomis, vykdyti bendradarbiaujant su klientais. Skirtingi 12-16 tonų keliamosios galios prototipiniai modeliai buvo bandomi bendradarbiaujant su transporto kompanijomis: „Speed Distribution“, gabenančiai prekes „Guerlain“, „Stef“ – „Carrefour“, „Nestlé“ bei „Delanchy Group“, suteikusiomis „Renault Trucks“ inžinieriams daug vertingos informacijos apie sunkvežimių eksploatavimo sąlygas, akumuliatorių veikimą, įkrovimo vietas, o taip pat – specifinę elektra varomų sunkvežimių priežiūrą. Be šių eksperimentinių sunkvežimių, nuo 2010 m. rinkoje buvo siūlomas 4,5 t bendrosios masės elektrinis „Maxity“. „Patirtis, įgyta su „Maxity“, leido plačiai išvystyti elektra varomų transporto priemonių pardavimo, techninės priežiūros ir remonto paslaugų tinklą, – sako François Savoye, atsakingas už „Renault Trucks“ efektyvaus energijos naudojimo sprendimų strategiją. – Šiandien mūsų elektra varomi sunkvežimiai yra konkurencingi rinkoje, ir tai yra didelis žingsnis nuo 2010-ųjų.“ Kompanijos sėkmę identifikuojant klientų poreikius ir rinkos specifiką užtikrino ir galimybė naudotis įspūdinga „Volvo Group“ patirtimi kuriant ir bandant elektra varomų transporto priemonių, tokių kaip „Volvo“ autobusai, technologijas, taip pat – galimybė bendradarbiauti su skirtingomis grupės kompanijomis, panaudojant jų geriausią patirtį ir technologijų pranašumą. Dėl šio masto ekonomijos efekto „Renault Trucks“ jau 2019-taisiais klientams galės pasiūlyti efektyvių ir ekonomiškai konkurencingų elektra varomų sunkvežimių, žadama pranešime.