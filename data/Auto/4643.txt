„Mitsubishi“ planuoja pakelti aukščiausio rango vadovų atlyginimų „lubas“ nuo 960 mln. jenų (8,4 mln. dolerių) iki 2 mlrd. jenų. Taip pat numatytas 1 mlrd. jenų vertės nepiniginis atlygis. Naujajam atlyginimų fondo limitui dar turi pritarti akcininkai. Šiuo klausimu jie balsuos neeiliniame akcininkų susirinkime, vyksiančiame gruodžio 14 dieną. Akcininkų taip pat bus prašoma pritarti siūlymui paskirti „Nissan“ ir „Renault“ vadovą C. Ghosną įmonės pirmininku, taip pat patvirtinti dar trijų naujų vadovų, turinčių darbo patirties „Nissan“ įmonėje, kandidatūras. Jei siūlymui dėl naujų vadovybės algų „lubų“ bus pritarta, bendri visų vienuolikos aukšto rango vadovų, įeinančių į naują įmonės valdybą, metiniai atlyginimų paketai gali siekti per 290 mln. dolerių. „Mitsubishi Motors“ teigimu, naujieji atlyginimų fondų limitai siūlomi, siekiant pritraukti į bendrovę naujų talentų iš už įmonės ribų. Bendrovės reputacijai smarkiai pakenkė balandį sudrebinęs skandalas, kai Japonijos įmonė pripažino mažinusi duomenis apie kai kurių modelių automobilių sunaudojamus degalus. Iš viso duomenys buvo klastojami maždaug 625 tūkst. mažalitražių automobilių.