„Volkswagen“ vairuotojai tai pat buvo ir dažniausi avarijų kaltininkai. Draudimo bendrovė per šiuos metus registravo 2477 šios markės automobilių vairuotojų sukeltas avarijas. Į dažniausiai avarijose nukentėjusių automobilių markių penketuką, draudikų duomenimis, taip pat patenka „Audi“ (1579), „Toyota“ (1243), „Opel“ (1142) ir BMW (1046). Iš viso nukentėjusių transporto priemonių savininkams eismo įvykiuose patirtai žalai atlyginti pagal transporto priemonių valdytojų civilinės atsakomybės draudimo sutartis šiemet jau išmokėta ir dar bus išmokėta beveik 13,8 mln. eurų išmokų. Dažniausiai po „Volkswagen“ vairuotojų eismo įvykius, draudikų duomenimis, šiemet sukėlė „Audi“ (1556), „Opel“ (1304), „Toyota“ (1247) ir „Mercedes Benz“ (1195) vairuotojai. „Dažniausios eismo įvykių priežastys išlieka tos pačios. Tai yra greičio viršijimas, atsargumo stoka ir išsiblaškymas, kelių taisyklių nesilaikymas, saugaus vairavimo įpročių trūkumas. Be to, kaip ir kiekvienais metais, nemažai avarijų šiemet šaltuoju metų laiku įvyko dėl neatsargaus važiavimo slidžia kelio danga ar tinkamai neparuoštu automobiliu su vasarinėmis arba nusidėvėjusiomis padangomis“, – sako „ERGO Insurance“ Lietuvoje Transporto priemonių žalų administravimo skyriaus vadovas Raimondas Bieliauskas. Anot draudimo eksperto, vairuotojai kelyje turėtų elgtis atsakingai ir atsargiai, nepriklausomai nuo to, kokią transporto priemonę jie vairuoja. Be to, visuomet reikėtų pasirūpinti tinkama automobilio būkle, reguliariai atlikti jo techninę apžiūrą, nesiruošti į keliones, jei deramai neveikia automobilio stabdžiai, žibintai, valytuvai, o padangos nėra pritaikytos esamam metų laikui. „ERGO Insurance“ Lietuvoje duomenimis, dažniausiai į avarijas šiemet pateko 11-12 metų senumo automobiliai. Per 2016 metus avarijose nukentėjo beveik 1900 tokio amžiaus automobilių. Beveik 800 2004-2005 metais pagamintų automobilių vairuotojų šiemet buvo pripažinti avarijų kaltininkais. Pagal Kasko draudimo sutartis šiemet į draudikus taip pat dažniausiai kreipėsi „Volkswagen“ automobilių savininkai. Jų patirti nuostoliai, anot R. Bieliausko, padengti 2695 kartus. Daugiau nei 2300 kartų pagal Kasko sutartis nuostoliai atlyginti „Toyota“ savininkams, 1612 kartų – „Audi“ vairuotojams. Dažniausiai dėl draudžiamųjų Kasko įvykių į draudikus kreipėsi devynerių metų senumo automobilių savininkai. Iš viso „ERGO Insurance“ pagal Kasko sutartis klientams dėl šiemet jų patirtų nuostolių išmokėjo ir dar išmokės daugiau nei 11,6 mln. eurų išmokų. Valstybės įmonės „Regitra“ 2016 metų sausio 1 dienos duomenimis, Lietuvoje daugiausiai buvo registruota „Volkswagen“ markės lengvųjų automobilių. Antras pagal populiarumą šalies vairuotojų pasirinkimas buvo „Audi“, trečias – „Opel“. Iš viso metų pradžioje Lietuvoje buvo daugiau nei 1,2 mln. registruotų lengvųjų automobilių su atlikta privalomąja technine apžiūra.