Šis siūlymas, kurio projektas dar galutinai nepatvirtintas, būtų pirmasis kartas, kai Europos Sąjunga įvardytų konkrečias gaires, pagal kurias būtų skaičiuojamas kelių mokestis, tiesiogiai priklausomas nuo nuvažiuotų kilometrų ir anglies dvideginio emisijų. Anot šaltinių, jeigu siūlymui bus pritarta, įsigalios labai paprasta taisyklė – transporto priemonės, labiau teršiančios aplinką, mokės daugiau, o tos, kurios tausoja gamtą, mokės mažiau. Sunkieji automobiliai keliuose sudaro mažesniąją dalį, tačiau visoje Europos Sąjungoje sudaro net trečdalį viso keliuose išmetamo anglies dvideginio. Europos automobilių gamintojų asociacija ACEA teigia pritarianti kelių mokesčių diferencijavimo schemai ir sako, kad emisijų mažinimo iniciatyvas propaguoja jau ilgą laiką. „Bet kokie kelių mokesčiai, kuriuose neatsižvelgiama į emisijų aspektą ar konkrečios transporto priemonės charakteristikos, neatlieka savo tikrosios paskirties“, – teigia ACEA atstovai. Tai, kad, pavyzdžiui, labiau aplinką teršiantys sunkvežimiai mokės didesnius mokesčius, gali paskatinti vežėjus pirkti aplinką labiau tausojančias transporto priemones ir taip mažinti užterštumą.