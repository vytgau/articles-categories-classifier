Paskutiniame „TopGear“ metų numeryje jau ilgą laiką skelbiami šio leidinio įsteigti apdovanojimai, paskirstyti po kartais logiškai, o kartais ir ne visai parinktus segmentus bei kategorijas. Apdovanojimų skyrimas, kaip ir reikia tikėtis iš „TopGear“ kūrėjų, jokiu būdu nelaikomas išskirtinai moksliniu, skaičiais ir algoritmais pagrįstu procesu, rašo autoevolution.com. Automobiliai nugalėtojai išrenkami suskaičiavus visų redaktorių balsus, skirtus remiantis ne kuo kitu, o asmenine konkrečių automobilių vairavimo patirtimi. Nors tokie rinkimai atrodo ganėtinai subjektyvūs, nereikia pamiršti, kad tas subjektyvias nuomones reiškia tie, kuriems per gyvenimą teko vairuoti šimtus, jei ne tūkstančius įvairiausių transporto priemonių, pradedant nedidukais miesto automobiliais ir baigiant įspūdingų gabaritų visureigiais bei didžiausią greitį išvystyti gebančiais pavyzdžiais. Tad kiekvieno balsuojančiojo nuomone, kad ir subjektyvi, vis dėlto yra pagrįsta. Tai, kad pažangiausiu metų hečbeku šiemet buvo tituluotas „Honda Civic Type R“, vargu ar ką nors nustebino, tačiau kad šis Japonijos gamintojų kūrinys buvo pripažintas ir geriausiu metų automobiliu, atrodė kiek labiau netikėta.  „Jis paveikus, harmoningas ir neįtikėtinai greitas – tikras masių herojus, leidžiantis neprarasti ryšio ir tuo pat metu tarsi šėlioti. Tiksliai savo paskirtis atitinkančios funkcijos negali palikti abejingų“, – įrašė „TopGear“ sprendimą paaiškinančiame komentare. Pažangusis hečbekas yra varomas 2 l talpos VTEC TURBO keturių cilindrų variklio, išsiskiriančio 320 AG galia ir 400 Nm sukimo momentu. To visiškai pakanka maksimaliam 272 km/val. greičiui išvystyti ir tik per 5,7 sek. įsibėgėti iki 100 km/val. Toli gražu ne paskutinė vieta atitenka ir patrauklumo teikiantiems dizaino sprendimams. „Trys laimėjimai BBC žurnalo „TopGear“ organizuojamuose metų automobilio rinkimuose yra neįtikėtinas rezultatas, – džiaugėsi „Honda“ padalinio Jungtinėje Karalystėje vadovas Philas Webbas. – Šį apdovanojimą dera laikyti tarptautinės bendruomenės įvertinimu: juk už automobilį balsavo įvairiose šalyse dirbantys redaktoriai. Garbė už tris pelnytus apdovanojimus, žinoma, atitenka dizaineriams, inžinieriams ir automobilių gamyklose dirbantiems kolegoms, be kurių nieko panašaus tikrai nebūtų atsitikę. Tiesiog fantastiška 2017-ųjų pabaiga!“