Kaip rašo zr.ru, Vokietijos įmonėje be žmonių jau darbuojasi ir pusantro milijono naminių bičių. „Porsche“ gamykla Leipcige – anaiptol ne tipinis nuobodus pramoninės gamybos centras, o tikri rojaus sodai. Visiškai netoli automobilių bandymų aikštelės, esančios buvusio karinio poligono teritorijoje, plyti vaizdingas kraštovaizdis. Tai - draustinis, kuriame natūraliomis sąlygomis gyvena 75 stumbrai, 27 laukiniai arkliai, be to, gausu įvairiausių paukščių, vabalų, drugelių, varlių, roplių ir net šikšnosparnių. Nuo šiol vietovei būdingą fauną papildys 25 bičių kolonijos. Kiekvienoje kolonijoje yra po maždaug 60 tūkst. bičių. Sumanymas įveisti privatų bityną įmonės „Porsche“ vadovams kilo kaip viena iš iniciatyvų, kuriomis siekiama atgaivinti Vokietijoje mąžtančią bičių populiaciją. Iš viso šalyje suskaičiuota 560 bičių veislių, bet pusei iš jų šiuo metu gresia išnykimo pavojus. Bendras dabartinių bičių kolonijų skaičius nesiekia nė milijono, nors prieš 65 metus tokių kolonijų Vokietijoje buvo net 2,5 mln. Veisiant bites gali pavykti išsaugoti biologinę įvairovę ir palaikyti natūraliai gamtoje egzistuojančią pusiausvyrą: juk bitės apdulkina net 80 proc. čia augančių gėlių, todėl jų likimas neatsiejamas nuo šių vabzdžių. Jau po poros savaičių „Porsche“ darbuotojai galės paskanauti savo pačių bityno bičių surinkto medaus, kuriuo bus prekiaujama gamyklos valgykloje. Vis dėlto viso medaus patys tikrai nesuvalgys, mat viena bičių kolonija per metus suneša apie 55 kilogramus medaus, taigi, iš viso iš bendrovei priklausančių bičių korių pavyks išsukti bemaž 1,4 tonos šio saldaus gėrio. Jo perteklius bus parduodamas Leipcige veikiančiame klientų aptarnavimo centre.