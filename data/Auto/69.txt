Buvo planuojama, kad šiuo metu iš gamyklos kiekvieną savaitę išriedės po 5000 „Model 3“ elektromobilių. Vietoj to pavyko pasiekti tik perpus mažesnį skaičių, o dabar gamybą apskritai teko stabdyti. Optimizuojamas procesas, gerinamas automatinių sistemų darbas, didinamas surinkimo linijų efektyvumas, reguliuojami komponentų tiekimo srautai, tačiau tikslas – kiek įmanoma greičiau pirkėjams pristatyti naujausią „Tesla“ modelį – atrodo tarsi nepasiekiama svajonė. Tačiau E. Muskas šią problemą mato kitaip – jei jau nepavyksta per tam tikrą laiką pagaminti tam tikro automobilių skaičiaus, tą laiką galima didinti. Laiške „Tesla“ darbuotojams E. Muskas atskleidė, kad gamykla dirbs 24 valandas per parą 7 dienas per savaitę. Kitaip tariant, jei norimo automobilių skaičiaus pagaminti nepavyksta vienos pamainos metu, bus bandoma jį pasiekti tiesiog įdedant daugiau darbo valandų. Nors šis pranešimas nebuvo oficialus, „Tesla“ akcijos išties pradėjo kilti, tačiau tai gali būti ir sutapimas. E. Muskas taip pat paragino savo darbuotojus siekti didesnio produktyvumo. E. Muskas teigia, kad išeiti iš susitikimo ar nutraukti pokalbį telefonu nėra nemandagu, jei darbuotojas jaučia, kad nekuriama vertė. Priešingai – „Tesla“ vadovas teigia, kad nemandagu yra gaišti žmonių laiką visiškai neproduktyviems darbams. E. Muskas yra labai didelis darbotvarkės optimizavimo šalininkas ir, reikia pridurti, darboholikas. Tai reiškia, kad kiekvieną savo minutę jis stengiasi išnaudoti kiek įmanoma produktyviau. Tai jis skatina daryti ir darbuotojus savo įmonėse, tačiau keisčiausia tai, kad taip jis nepaiso įmonės hierarchijos ir taisyklių. E. Muskas ne kartą pabrėžė, kad darbuotojai neturėtų bijoti apeiti savo tiesioginių vadovų, jei tai leidžia pasiekti didesnį produktyvumo lygį. Kitaip tariant, jie neprivalo kalbėtis su savo skyrių viršininkais, jei nori perduoti kokią nors informaciją kompanijos vadovui ar kitam skyriui – jie tai turėtų daryti tiesiogiai. Dabar E. Muskas teigia, kad ir vidinių įmonės taisyklių paisyti nebūtina kai kuriose situacijose – sveikas protas yra aukščiau bet kokių taisyklių. Vieni tokiame valdymo būde galėtų įžvelgti pažangų mąstymą ir norą motyvuoti darbuotojus, o kiti – nepasitikėjimą savo įmonės skyrių vadovais. Taigi, daugiau darbo, mažiau sutikimų ir skambučių. Galbūt tai ir taps esminiu raktu į „Model 3“ gamybos tikslų pasiekimą. O galbūt pasipils tik dar daugiau broko – sužinosime po dar kelių mėnesių.