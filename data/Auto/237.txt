Šiuo metu pagal Baudžiamąjį kodeksą už automobilio vagystę galima bausti iki šešerių metų nelaisvės, iniciatoriai siūlo, kad tokia sankcija būtų galima ir pavogus automobilio dalį. Taip pat iki trejų metų nelaisvės vietoj dabartinių dvejų siūloma didinti maksimalią sankciją tam, kas įgijo arba realizavo turtą žinodamas, kad jis gautas nusikalstamu būdu. Analogiškai bausmė būtų griežtinama juridinio asmens, naudojamo neteisėtai veiklai nuslėpti, steigėjui ar vadovui. Tokias Baudžiamojo kodekso pataisas registravo konservatoriai Laurynas Kasčiūnas, Paulius Saudargas bei „valstietis“ Dainius Gaižauskas. Iniciatoriai aiškinamajame rašte teigia, kad pastaraisiais metais Lietuvoje iki 40 proc. išaugo automobilių dalių vagysčių skaičius. Vien Vilniaus apskrityje per pirmąsias penkias šių metų savaites jų registruota beveik 450. Anot projekto teikėjų, dažniausiai apvagiami prabangūs automobiliai, brangesnės dalys – žibintai, šoniniai galinio vaizdo veidrodėliai, vairai, multimedijos įrenginiai. „Tokiais atvejais, pavyzdžiui, išdaužiamas automobilio langas, sugadinamas salonas, išplėšiamas multimedijos įrenginys, ir dėl to žala yra didžiulė. Nuostoliai išauga dar labiau, kai pavagiamos kelios detalės“, – rašo iniciatoriai. Seimo nariai pažymi, kad vagys veikia organizuotomis grupuotėmis, tokiais nusikaltimais užsiima netgi šešiolikmečiai jaunuoliai – nelegalus vogtu automobilių dalių prekybos verslas pelningas, o šiuo metu galiojančios bausmės mažos. Anot iniciatorių, šiuo metu automobilio vagystė prilyginta vagystei, padarytai įsibraunant į gyvenamąją patalpą ar kišenvagystei, o automobilio detalės vagystė gali būti prilyginta ir paprastai vagystei, priklausomai nuo detalės vertės.