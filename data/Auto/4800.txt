„Koenigsegg Agera R“ prieš trejus metus tapo pirmuoju automobiliu pasaulyje, dėvinčiu homologuotus tuščiavidurius anglies pluošto ratlankius. Teigiama, kad jie buvo pasirinkti ne dėl išvaizdos, o dėl tvirtumo ir lengvumo, tačiau ir atrodė tikrai neprastai. „Koenigsegg“ kompanija turi daug patirties gamindama automobilių dalis iš anglies pluošto, o to neabejotinai prireikė, nes sukurti tuščiavidurį ratlankį iš šios medžiagos nėra lengva. „Koenigsegg“ kai kurias gamybos subtilybes iki šiol laiko paslaptyje. Naujasis „Koenigsegg Regera“ hibridinis superautomobilis taip pat jau matuojasi anglies pluošto ratlankius, tačiau šie pasižymės ir išskirtiniu dizainu. Kompanijos vadovas teigia, kad pagaminti gerus tokios formos ratlankius iš kitos medžiagos būtų neįmanoma. Jie būtų per sunkūs arba per silpni. „Koenigsegg“ iki šiol yra vienintelis gamintojas rinkoje siūlantis tuščiavidurius anglies pluošto ratlankius. Kiti gamintojai, pavyzdžiui, „Ford“, naudoja ne tokius inovatyvius sprendimus. 2015-ųjų „Shelby GT350R Mustang“ buvo pakaustytas pilnaviduriais, juodai dažytais „Carbon Revolution“ kompanijos anglies pluošto ratlankiais. Žinoma, neišvengiamai anglies pluošto ratlankiais puikuosis ir naujasis „Ford GT“, tačiau jie bus padengti skaidriu lako sluoksniu. Unikali anglies pluošto išvaizda neabejotinai yra viena iš pagrindinių priežasčių, kodėl automobilių gamintojai naudoja šią medžiagą. Visgi, renkantis ratlankius sportiniam automobiliui svarbiausia yra funkcija. Visų pirma, anglies pluošto ratlankiai yra lengvesni, todėl automobilio važiuoklei teks mažesnis krūvis. Taip pat pagerės ir automobilio važiavimo savybės – jis greičiau bėgėsis bei greičiau sustos, sunaudos mažiau kuro. Antra, anglies pluošto ratlankiai yra standesni nei metaliniai, todėl nevibruoja automobiliui dideliu greičiu įveikiant posūkius. Teigiama, kad patyrę vairuotojai iš karto pastebi skirtumą. Trečia, anglies pluoštas puikiai sugeria garsą, todėl salone girdima mažiau kelio nelygumų keliamo triukšmo. Tai kada anglies pluošto ratais puošime savo automobilius? Įprastiems automobiliams jie nėra reikalingi ir, neskaitant išvaizdos, nepastebtumėte didelių šių ratlankių privalumų. Tačiau, jei turite sportišką automobilį, turime jums dvi naujienas. Geroji yra ta, kad rinkoje tokius ratlankius parduoda vis daugiau gamintojų. Konkurencija, pingančios medžiagos ir technologijos neišvengiamai mažins anglies pluošto ratlankių kainą. Jei turite išskirtinį automobilį ir manote, kad jam tokių ratlankių paprasčiausiai nerasite, nesijaudinkite – yra kompanijų, kurios anglies pluošto ratlankius gamina pagal užsakymą. Blogoji naujiena yra ta, kad anglies pluošto ratlankiai vis dar yra neįtikėtinai brangūs – naujas komplektas įprastai kainuoja daugiau nei 10 tūkstančių eurų. Belieka tikėtis, kad greitai anglies pluošto ratai pradės populiarėti tarp automobilių gamintojų ir, kaip prognozuojama, po kelerių metų stipriai atpigs. Galbūt tada juos išvysime ir Lietuvos gatvėse. 