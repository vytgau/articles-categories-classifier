Apraše nurodoma, kad egzamino metu egzaminuojamajam reikalinga ši speciali apranga: saugos šalmas, alkūnių, kelių ir pečių apsaugos, pirštinės bei batai. Kaip pabrėžia „Regitros“ Egzaminavimo ir vairuotojo pažymėjimų išdavimo skyriaus vyresnysis specialistas Arvydas Jankauskas, motociklininko batai ne mažiau svarbūs nei kitos aprangos detalės – jie skirti apsaugoti vairuotojo pėdas, kulkšnis, todėl reikalavimai yra patikslinti. Egzaminą laikantiems patariama atkreipti dėmesį, ar avalynė atitinka saugumo reikalavimus. „Pirmiausiai, motociklininko batai negali trukdyti vairuoti, pavyzdžiui, vietoje batraiščių, kurie nuo vėjo srauto gali apsivyti pakojį, pavarų ar stabdžių kojelę – naudojami užtrauktukai. Batai turi būti patogūs, tinkamo dydžio. Taip pat be galo svarbu, jog jie būtų tvirti ir atsparūs trinčiai. Patikimų gamintojų produkcija atitinka EN13634 standartą ir būna pažymėti „CE“ žyma.“, – sako A. Jankauskas. Praktikos egzamino metu „Regitroje“ tarp egzaminuojamojo ir jį lydinčio asmens palaikomas radijo ryšys. Šviesą atspindinčią liemenę ir radijo ryšio priemones skiria „Regitra“, o specializuota apranga pasirūpina asmuo, laikantis egzaminą. Pastebėtina, jog kasmet išlaikiusių motociklo kategoriją daugėja – 2014 m. motociklų sezono metu iš viso praktikos egzaminą išlaikė apie 2,6 tūkst., 2015 m. – apie 3,4 tūkst., 2016 m. – apie 3,9 tūkst. Šiemet iki rugpjūčio 20 d. motociklininko vairuotojo pažymėjimą jau įgijo apie 2,8 tūkst. asmenų. „Motociklininkų sezonas dar nesibaigė, o būtent rugsėjo-spalio mėnesiais jaučiame padidėjusį srautą tų, kurie dar nori spėti įgyti teisę vairuoti motociklus. Mums taip pat rūpi, kad visi pageidaujantys įgytų teisę vairuoti motociklą iki sezono pabaigos, todėl norime priminti, jog būsimi vairuotojai į praktikos egzaminą „Regitroje“ atvyktų pasiruošę ir nepamirštų pasirūpinti specialia apranga. Tai užtikrins ne tik jų saugumą, bet ir nereikės pakartotinai registruotis į egzaminą, nes jo laikyti neleidžiama be tinkamos aprangos“, – teigia A. Jankauskas. Motociklininko rūbai turi pasižymėti šiomis savybės: būti patogūs, tvirti, atsparūs trinčiai, turėti apsaugas alkūnių, pečių bei kelių srityse. Primename, kad nuo rugsėjo 1 d. ne tik A, bet ir A1 bei A2 motociklų kategorijų siekiantiems vairuotojams praktikos egzaminą „Regitroje“ bus galima laikyti su savo transporto priemone. Kiekvienais metais nuo lapkričio 10 d. iki kovo 31 d. motociklo kategorijos praktikos egzaminai nevyksta.