Australijos konkurencijos ir vartotojų apsaugos komisija (ACCC) teisinius veiksmus prieš „Ford“ pradėjo pernai metais, po to, kai gamintojas nesugebėjo tinkamai reaguoti į tūkstančius skundų dėl „PowerShift“ pavarų dėžių, kurios montuojamos į „Fiesta“, „Focus“ ir „EcoSport“ modelius. Vairuotojai nuolat skundėsi dėl minėtųjų pavarų dėžių keliamų vibracijų automobilyje. „Nors kompanija žinojo, kad vibracija yra susijusi su automobilių kokybe, „Ford“ vartotojams sakydavo, kad šios vibracijos esą susijusios su jų vairavimo stiliumi“, - pranešime teigė ACCC pirmininkas Rodas Simsas. „Ford“ žinojo, kad kokybės problemų požymiai buvo protarpiniai, bet tam, jog suremontuotų automobilius, jie vis tiek reikalaudavo problemą pademonstruoti servise“, - sakė R. Simsas. Bauda, siekianti 10 mln. Australijos dolerių, yra didžiausia, kokia ACCC kada nors yra nubaudusi įmonė. Analogišką baudą 2014-aisiais gavo ir prekybos centrų tinklas „Coles“. Iš viso „Ford“ Australijoje pardavė apie 75 tūkst. automobilių, į kuriuos buvo sumontuotos „PowerShift“ pavarų dėžės. „Mes buvome priblokšti skundų skaičiaus. Nors tai darėme netyčia, mūsų veiklos procesai dešimties mėnesių laikotarpiu buvo neadekvatūs ir informacija, kurią teikėme, buvo arba netiksli, arba nepilna. Mes nuvylėme savo klientus ir už tai atsiprašome“, - po ACCC sprendimo sakė „Ford“ Australijos padalinio prezidentas Graeme'as Whickmanas.