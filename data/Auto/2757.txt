Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo ir tikimės, kad ši informacija padės lengviau apsispręsti ieškant naudoto automobilio. 100 000 km su 2012 m. „Hyundai i40 1.7 CRDi Style“: „Hyundai“ pasiekė patvarumo viršūnę? Korėjiečiai greitai mokosi ir gamina vis geresnes ir patikimesnes mašinas. Reikia įrodymų? „Hyundai i40“ rezultatas mūsų 100 000 km ištvermės maratone. Vis didesnė rinkos dalis, vis aukštesnės vietos patikimumo palyginimų lentelėse, nuosavas bandymų centras Vokietijoje, teisės remti pasaulio futbolo čempionatus, dalyvavimas pasaulio ralio čempionatuose (WRC) – „Hyundai“ žaibiškai kopia olimpo viršūnės link. Ir nieko nuostabaus, kad europiečiai konkurentai pradėjo žiūrėti į korėjiečių koncerną kaip į rimtą pavojų. Populiariausias i40 su dyzeliu Kai 2012 m. kovo mėnesį „Hyundai i40“ papildė mūsų ilgųjų testų dalyvių gretas, iš korėjiečių universalo tikėtasi labai daug, juk jis – pagrindinis „Hyundai“ modelis. Tiesa, kaip tik versijoje su 136 AG dyzeliniu varikliu (dar siūlomas 115 AG motoras) sunkiai matyti ypatingas orumas. Kodėl pasirinkome automobilį būtent šiuo varikliu? Atsakymas paprastas. 1.7 CRDi – vienintelis siūlomas dyzelis, be to, tai puikiai perkama i40 variklio versija. Jei kiti jį perka, tai norime ir mes. Pirmieji teigiami komentarai testo dienoraštyje skirti mažoms degalų sąnaudoms ir dideliam mūsų mėlyno universalo įveikiamam atstumui. Vidutiniškai per 100 000 km ištvermės maratoną mūsų „Hyundai“ naudojo 7,3 l/100 km. Ir nors tai gerokai daugiau, nei žada gamintojas (4,5 l/100 km), bet vis tiek mažai, palyginti su kitais dideliais šeimyniniais universalais, dažnai važiuojančiais Vokietijos greitkeliais. Jei jau užsiminėme apie dinamiką, mėgstantys greitai važinėti testuotojai vienbalsiai patvirtino, kad i40 gali pasigirti neblogais rezultatais. Tai įrodo galios matavimo stende atlikto bandymo rezultatai – 143 AG. Kaip ir derėjo tikėtis, daugelis testuotojų pamėgo korėjiečių universalą, tačiau meile jam niekas neprisipažino. Vieni skundėsi, kad variklis veikia per garsiai, kiti, kad esant didesnėms apsukoms, susidaro per didelė turboduobė. Tačiau dauguma testuotojų pripažino, kad korėjiečių automobilio kūrėjai per daug susikaupė ties važiavimo komfortu – greitai keičiant apkrovą ir važiuojant keliais su skersiniais nelygumais, i40 nemaloniai siūbuoja.  Dar prasčiau yra tai, kad įveikiant staigius posūkius, pajunti, lyg automobilis akimirkai taptų nevaldomas. Taigi geriausiai korėjiečių universale jautėsi tie, kuriems reikėjo tiesiog patogiai ir gana ramiai nuvažiuoti iš taško A į tašką B. O tai jiems užtikrino patogios i40 sėdynės, erdvus salonas ir puikiai veikianti oro kondicionavimo sistema. Testo dienoraštis pildėsi greitai, tačiau niekas nerašė apie technines bėdas. Net pastaba dėl didelių alyvos sąnaudų pasirodė esanti perdėta. Išties, 9,5 litro įpiltos alyvos per įveiktus 100 000 km, atrodo daugokai, tačiau atlikus kai kuriuos aritmetinius veiksmus, gaunamas skaičius yra 0,1 l/1000 km – tai nemažai, bet ir neperžengia apkrauto dyzelio normos. Gedo tik smulki elektronika Truputį „paišdykauti“ korėjiečių universalas leido sau tik testo pabaigoje. Nuvažiavus 79 000 km, „pailsėti“ nutarė vienas priekinių parkavimo jutiklių, o dar po 6000 km „mirė“ CD keitiklis. Gedimą lydėjo nervinantis dūzgenimas iš centrinės konsolės. Kaip paaiškėjo vėliau, teko pakeisti visą „Hi-Fi“ sistemą ir su ja integruotą GPS. Jei ne šie du trūkumai, i40 būtų įvertintas puikiai, o taip teko tenkintis šiek tiek prastesniu rezultatu. Beje, „Auto Bild“ skaitytojų skundų skyreliui siunčiami laiškai byloja apie tai, kad bėdų dėl elektronikos kilo ne tik mums – pasirodo, priekiniai davikliai genda gana dažnai. Gerą įspūdį paliko galutinio išardymo rezultatai – dėl kokybės korėjiečiams nėra ko gėdytis. Radome tik keletą nedidelių trūkumų: gerai paslėptą (nors ir nedidelį!) rūdžių židinėlį bagažinėje, negražiai susiraukšlėjusią kiliminę dangą keleivių zonoje ir akivaizdžiai nusitrynusią vairo odą. Atlikę visus darbus, korėjiečių technikai vėl surinko mūsų i40 ir išsiuntė atgal į gatvę. Taigi „Hyundai i40“ įrodo, kad nereikia būti labai sportiškam, kad... gražiai pasentum. Pastabos po galutinio išardymo: „Hyundai i40“ pasirodė išties solidžiai 1. Navigatorius ne visada veikė taip tiksliai, kaip galima būtų tikėtis. Sklandesnis galėtų būti ir ekrano ryškumo reguliavimas. 2. Variklis pasirodė esąs galingesnis, nei žada gamintojas, bet ir degino daugiau alyvos, nei norėtų suvokti sveikas protas – per visą 100 000 km testą įpylėme 9,5 l alyvos. 3. Mechaninė pavarų dėžė veikė be didesnių priekaištų. Ją išardžius pavaros perdavimo sistemos elementai taip pat buvo geros techninės būklės. 4. Viršutiniai švaistiklių guoliai buvo šiek tiek nusitrynę (dėl didelės variklio apkrovos). Kad būtų aiškiau: iki pat testo pabaigos variklio darbas nekėlė jokių įtarimų. 5. Minimalius rūdžių požymius aptikome bagažinės dangčio apačioje (ties suvirinimo vietomis). 6. Audinio juostelės tarp galinės sėdynės atlošo ir pakraunamos bagažinės erdvės atrodo per daug pavargusios. 7. Oro kondicionavimo sistema net karščiausiomis dienomis veikė puikiai. Taip pat nepriekaištingai veikė ir salono šildymas žiemą. Gedimai ir remontas 63 466 km Pakeistos priekinės stabdžių trinkelės ir diskai (338 Eur) 79 480 km Pakeisti priekiniai parkavimo jutikliai (pagal garantiją). 85 005 km Dėl CD keitiklio gedimo pakeista visa „Hi-Fi“ sistema (Pagal garantiją). 90 244 km Pakeistos galinės stabdžių trinkelės ir diskai (242 Eur). Išvada Dar prieš 10 metų „Hyundai“ automobiliai gerokai atsiliko nuo garsių konkurentų iš Europos. Šiandien viskas yra visiškai kitaip. Korėjiečiai padarė milžinišką žingsnį į priekį! Tai įrodo ne tik mūsų atlikti naujų automobilių bandymai, bet pirmiausia 100 000 km testai. Pavyzdys: i40 universalas. Mūsų ištvermės maratono dalyvis visada buvo pasirengęs važiuoti, niekada nerodė rimtų silpnybių, o „Hi-Fi“ sistemos ir parkavimo daviklių trūkumus priskiriame prie smulkmenų. Automobilis gavo užtarnautą ir pagrįstą penketuką. Bravo, ir toliau nenukrypkite nuo kurso! Techniniai „Hyundai i40 wagon 1.7 CRDi ISG Blue Drive“ duomenys Variklis: turbodyzelinis, L4/16 Variklio darbinis tūris (cm3): 1685 Galia kW (AG) esant aps./min.: 100 (136)/4000 Maks. sukimo momentas (Nm esant aps./min.): 320/2000–2500 Maks. greitis (km/h): 200 Pavarų dėžė: 6 mech. Varantieji ratai: priekiniai Įsibėgėjimas (s) 0–100 km/h: 10,6 Degalų bako talpa (l): 70 Bagažinės talpa (l): 553–1719 Tuščio automobilio svoris/kraulumas (kg): 1616/504 Degalų sąnaudos (l/100 km)*: 5,3/4,1/4,5 * – mieste/užmiestyje/vidutinės; gamintojo duomenys