Tad gamintojai verčiasi per galvą, ne tik siūlydami mažus miesto automobilius už patrauklią kainą, bet ir žino, kad jų pirkėjams nemažiau svarbu ir galimybė išsiskirti. Nenuostabu, kad „Kia“ gamintojui šioje klasėje atstovaujantis „Kia Rio“ Ženevos automobilių parodoje buvo pristatytas „GT Line“ versijoje, taip pat išsiskiriančioje stilinga apdaila. Mažasis „Kia Rio GT Line“ nuo įprastos versijos skiriasi blizgiomis priekinėmis grotelėmis, 17 colių lietais ratlankiais, LED rūko žibintais, primenančiais „Cee'd GT“ modelius, dvigubais išmetimo sistemos antgaliais ir stogo oro aptaku.  Mažam automobiliui – ir smagūs varikliai. Todėl „Kia Rio GT Line“ komplektuojamas su 1.0 l T-GDI 100 arba 120 AG pasiekiančiais motorais, o jau metų pabaigoje galingesnę versiją bus galima įsigyti ir su septynių greičių dviejų sankabų automatine pavarų dėže.