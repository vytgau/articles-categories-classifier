Kaip praneša „Porsche“, „911 GT3“ modelis tobulintas tose pačiose trasose ir surenkamas tose pačiose gamybos linijose, kaip koncerno lenktyniniai automobiliai. Naujojo modelio šerdis – „Porsche“ horizontalusis opozicinis 4 l variklis. Ypatingai aukštų apsukų atmosferinis variklis, kurio maksimali galia siekia 368 kW (500 AG), yra praktiškai identiškas tam, kuris naudojamas lenktyniniuose „911 GT3 Cup“ automobiliuose. Tiesa, tokiems modeliams kaip „911 GT3“, kuriais jų savininkai dažnai važinėja ir lenktynių trasose, dinamiškumui ir pagreičiui svarbi ne tik variklio galia, bet ir jo svorio/galios santykis. Šiame modelyje jis siekia 3,88 kg/kW (2,86 kg/AG). Gamintojas skaičiuoja, kad dvivietis, lengvos konstrukcijos „911 GT3“ su užpildytu degalų baku ir standartiškai montuojama automatine septynių laipsnių dvigubos sankabos (PDK) greičių dėže sveria 1430 kg ir nuo 0 iki 100 km/val. įsibėgėja vos per 3,4 sekundės. Maksimalus išvystomas tokio 911 GT3 greitis – 318 km/val.  Tradicinio, gryno vairavimo entuziastams „Porsche“ taip pat siūlo „911 GT3“ versiją su sportine mechanine šešių laipsnių pavarų dėže. Tokios komplektacijos modelis nuo 0 iki 100 km/val. greitį išvysto per 3,9 sek. ir geba važiuoti maksimaliu 320 km/val. greičiu. Standi važiuoklė su valdoma galine ašimi Kurdami „911 GT3“ „Porsche“ inžinieriai pritaikė autosporte naudojamų sprendimų, kurie leido sukurti itin dinamišką automobilį. Pavyzdžiui, naujojo modelio pakaba yra 25 mm žemesnė nei „911 Carrera S“. Be to, automobilio važiuoklė turi valdomą galinę ašį: priklausomai nuo važiavimo greičio, ratai pakreipiami ta pačia ar priešinga kryptimi nei priekinės ašies ratai ir taip pagerinamas automobilio vikrumas bei stabilumas. Siekdama dinamiškumo ir valdymo stabilumo, „Porsche“ į šį modelį taip pat integravo dinamines variklio pagalves, sumažinančias svirimą ir virpesius visoje transmisijoje, bei galinio diferencialo blokavimą. Sportiškas ir išorėje, ir salone Tai, kad „911 GT3“ yra lenktyninio ir įprastų kelių automobilio hibridas, atspindi ir jo dizaino elementai. Lengvi, iš anglies pluošto pagaminti galiniai sparnai ir jų formos išduoda, kokios svarbios sportiniams automobiliams yra jų aerodinaminės savybės. „911 GT3“ turi specialios konstrukcijos aptakus ir apvadus priekyje bei gale, kurie optimizuoja oro srauto nukreipimą. Sportinė prigimtis akivaizdi ir „911 GT3“ salone. Iš „Porsche“ superautomobilio „918 Spyder“ naujasis modelis paveldėjo 360 mm skersmens GT sportinį vairą. Vairuotojo ir keleivio komfortą bei saugumą užtikrins sportinės sėdynės. O jų „Porsche“ siūlo tris variantus. Standartinėje įrangoje vairuotojas ir keleivis važiavimo dinamiką gali pajusti sėdėdami sportinėse „Plus“ sėdynėse, su padidintu šoniniu palaikymu bei mechaniniu atstumo reguliavimu. Sėdynės aukštis ir atlošas reguliuojami elektroniniu būdu. Taip pat „Porsche“ pirkėjai vietoje standartinių sėdynių galės rinktis vieną iš trijų papildomai užsakomų variantų: adaptyviąsias sportines sėdynes „Plus“, kurios turi net 18 elektroniniu būdu reguliuojamų padėčių, todėl gali būti tiksliai pritaikytos individualiems poreikiams ir komfortui. Antrasis variantas – sportinės kaušo tipo sėdynės, atsilenkiančiu atlošu bei integruotomis oro pagalvėmis krūtinės lygyje, reguliuojamos išilgai rankiniu būdu. Trečiasis variantas – lengvasvorės, iš anglies pluoštu sustiprinto plastiko pagamintos sportinės kaušo tipo sėdynės su anglies pluošto apdaila. Integruota „Porsche Track Precision“ programėlė Standartinėje „911 GT3“ modelio versijoje pirkėjai ras ne tik „Porsche“ komunikacijos valdymo sistemą „Porsche Communication Management“ su navigacija ir realaus laiko eismo informacija, bet ir „Connect Plus“ modulį bei „Track Precision“ programėlę. Pastaroji leis „911 GT3“ savininkams atvaizduoti, įrašyti ir analizuoti detalius važiavimų duomenis savo išmaniajame telefone. „Porsche“ įgaliotoji atstovė Lietuvoje „Prime Auto“ skelbia, kad pirmieji „Porsche 911 GT3“ modeliai į gatves turėtų išriedėti jau šios vasaros pradžioje. Šio modelio kaina su mokesčiais prasideda nuo 154 tūkst. 977 eurų.