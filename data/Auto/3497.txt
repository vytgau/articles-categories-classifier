Europos rinkoje tai bus ketvirtasis korėjiečių miesto visureigis, prisijungsiantis prie „Tucson“, „Santa Fe“ ir „Grand Santa Fe“ automobilių. Gamintojų teigimu, naujasis modelis pasižymės progresyviu stiliumi ir taikys į modernų gyvenimo būdą propaguojančius klientus. Pavadinimas „Kona“ kilo iš vietovės didžiausioje Havajų saloje ir tęsia „Hyundai“ SUV modelių pavadinimų tradiciją. Pranešime tikinama, kad toks vardas geriausiai atspindės dinamišką SUV modelio charakterį. Strategiškai „Hyundai Kona“ turėtų tapti svarbiu gamintojo žingsniu, siekiant užsibrėžto tikslo tapti pirmaujančia Azijos marke Europoje. Tam iki 2021 metų korėjiečiai išleis 30 naujų modelių arba jų modifikacijų. Nuo 2001 metų, kai pasirodė pirmasis „Hyundai“ SUV modelis „Santa Fe“, kompanija Senajame žemyne pardavė 1,4 milijono krosoverių. Daugiau detalių apie automobilį „Hyundai“ žada atskleisti artimiausiu metu. Kol kas pateikiama tik viena, nedaug atskleidžianti nuotrauka.