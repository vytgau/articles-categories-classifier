Honkongas – finansų centras, kurio nekilnojamojo turto rinka šiuo metu yra bene pati brangiausia pasaulyje. Kainos kaip ant mielių auga jau šeštą mėnesį iš eilės. Rekordiškai daug kainavusi vieta automobiliui Honkonge gegužės 31 dieną buvo parduota piliečiui Kwanui Wai Mingui. Analitikai teigia, kad tai brangiausia vieta automobiliui gyvenamajame pastate. Remiantis vietos žiniasklaidos pranešimais, K. W. Mingas užima vykdomojo „Huarong Investment Stock Corporation Ltd“ vadovo pareigas. Minėtoji bendrovė priklauso Kinijos valstybinei įmonei „Huarong Investment Stock Corp“. Neretai Honkonge susiklosto absurdiška situacija, kai butas kainuoja pigiau nei vieta automobiliui. Bendrovės „Centaline Property Agency“ tyrimų skyriaus vadovas Wongas Leungas Singas sako, kad jo toks rekordas visai nenustebinęs. „Vietų automobiliui paklausa ir pasiūla – tikras chaosas“, – teigia jis.