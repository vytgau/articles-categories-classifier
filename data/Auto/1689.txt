Prievolė priverstinai išregistruoti visas transporto priemones, kurios per 180 dienų neatliko privalomosios techninės apžiūros arba per minėtą laikotarpį nebuvo apdraustos transporto priemonių savininkų ir valdytojų civilinės atsakomybės privalomuoju draudimu, „Regitrai“ buvo nustatyta 2014 m. Saugaus eismo automobilių keliais įstatyme. Transporto priemonės valdytojas tokią transporto priemonę galėdavo grąžinti į Kelių transporto priemonių registrą tik pašalinęs trūkumus ir informavęs valstybės įmonę „Regitra“. Nuo A. Palionio ir A. Skardžiaus inicijuojamų pataisų įsigaliojimo, grąžinimas į Transporto priemonių registrą bus gerokai paprastesnis. Pakaks tik atlikti techninę apžiūrą arba apsidrausti, o prievolės informuoti „Regitrą“ transporto priemonės savininkui nebereikės. „Suprantama, kad dalis savininkų patirdavo nepatogumų ir nereikalingų išlaidų, ypač valdančių tokias transporto priemones, kurios eksploatuojamos tik tam tikru metų laiku, buvo remontuojamos kapitaliai ar neeksploatuojamos dėl kokių nors kitų priežasčių. Tikimės, kad mūsų inicijuojama pataisa taupys mūsų piliečių išlaidas ir brangų laiką, o „Regitros“ darbą darys efektyvesniu“, - sako frakcijos seniūnas A. Palionis.