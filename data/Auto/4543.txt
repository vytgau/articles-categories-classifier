Pirmoji programos „The Grand Tour“ laida, kurią transliuoja „Amazon Prime“, buvo nelegaliai parsisiųsta 7,9 mln. kartų, antroji – 6,4 mln. kartų, o trečioji – 4,6 mln. kartų. Palyginimui verta priminti, kad „Amazon Prime“ turi beveik 63 mln. legalių prenumeratorių. Net 13,7 proc. visų nelegalių žiūrovų – iš Didžiosios Britanijos. Potenciali „Amazon“ patiriamų nuostolių suma, anot ekspertų, siekia 4 mln. JAV dolerių. Skelbiama, kad „The Grand Tour“ nelegalių atsisiuntimų skaičiumi aplenkė pačias populiariausias laidas ir serialus, net ir „Sostų karus“. Naujosios laidos, kurią kartu kuria J. Clarksonas, R. Hammondas ir J. May, premjera įvyko lapkričio 18 dieną. Projektas tapo pačiu populiariausiu „Amazon Prime“ eteryje. Be to, premjeros dieną „Amazon“ užfiksavo rekordinį naujų prenumeratorių skaičių. Iš viso planuojamos 36 „The Grand Tour“ laidos – jas planuojama parodyti per trejus metus. Filmavimo darbai „Amazon“ kainuos apie 250 mln. dolerių.