Keliuose be atšvaitų Įvykių, kada sužalojamas pėstysis, vis daugėja, pavyzdžiui, penktadienį, spalio 28 d., 18.25 val. Biržų r., kelyje Biržai – Raubonys, Kirdonių kaime, 31 m. vyras, vairuodamas automobili „VOLVO“, partrenkė neapšviestame kelio ruože į važiuojamąją kelio dalį staiga išėjusį 49 m. pėsčiąjį, kuris nedėvėjo šviesą atspindinčių elementų bei vilkėjo tamsius rūbus. Partrenktas pusamžis vyras nuo patirtų sužalojimų mirė įvykio vietoje. Lietuvos automobilių kelių direkcijos prie Susisiekimo ministerijos saugaus eismo specialistai vieningai tvirtina, kad pagrindinė tokių nelaimių priežastis yra pėsčiųjų neatsargumas ir Kelių eismo taisyklių nesilaikymas. „Pėsčiasis, tamsiu paros metu einantis keliu, privalo su savimi turėti atšvaitą, žibintuvėlį ar vilkėti šviesą atspindinčią liemenę, užmiesčio keliu eiti tik prieš automobilių eismo kryptį, kad matytų link jo judantį transportą“, – aiškina Lietuvos automobilių kelių direkcijos atstovas Nemunas Abukauskas. Greitkeliuose ir automagistralėse vaikščioti draudžiama Saugaus eismo specialistas primena, kad apskritai pėstieji, pagal Kelių eismo taisykles, negali vaikščioti automagistralėse ar greitkeliuose. „Pėstieji labai dažnai nepaiso elementarių saugumo reikalavimų: eidami keliu nevilki šviesą atspindinčios liemenės, su savimi neturi atšvaito ar šviečiančio žibintuvėlio, taip pat keliu eina neatsargiai, ne kelkraščiu, o važiuojamąja kelio dalimi galvodami, kad jei jie mato automobilių žibintų šviesas, tai ir vairuotojai juos mato. Tai - didžiulė klaida, nes vairuotojas tamsoje keliu einantį pėsčiąjį, kuris vilki tamsius drabužius ir su savimi neturi atšvaito ar žibintuvėlio, pamato iki jo likus tik 30 - 40 metrų. Važiuojant 70 km/val. greičiu, šį atstumą automobilis nuvažiuoja per mažiau nei 2 sekundes, sureaguoti ir priimti reikiamus veiksmus tiesiog yra neįmanoma“, – teigia N. Abukauskas. Rudenį nelaimių skaičius smarkiai išauga Pasak Lietuvos automobilių kelių direkcijos saugaus eismo specialistų, nesilaikant išvardytų reikalavimų, kiekvienais metais rudenį ir žiemą padaugėja žuvusiųjų ar sužeistų pėsčiųjų. Pažymima, kad didelė problema yra ir žmonių tamsūs drabužiai, kurie lemia jų visišką susiliejimą su aplinka. „Atėjus rudeniui ir trumpėjant šviesiajam paros laikui, fiksuojamas pėsčiųjų žūčių keliuose padidėjimas. Tai nesunku paaiškinti, nes tamsiuoju paros metu, ypač jei yra darganota, kelio pakraščiu einantį pėsčiąjį vairuotojai pastebi per vėlai, kad būtų galima išvengti nelaimės. Taip pat pastebima, kad šaltuoju metų laikotarpiu žmonės dažnai vilki tamsius, iš aplinkos neišsiskiriančius drabužius, todėl esant blogam kelio matomumui jie tampa praktiškai nematomi“, – tvirtina N. Abukauskas. Gyventojai turi rūpintys savo saugumu, kaip numatyta Kelių eismo taisyklėse. Vairuotojai, savo ruožtu, važiuodami tamsiu paros metu privalo būti dar atsargesni, stebėti ne tik kitas transporto priemones, bet šalikeles, pėsčiųjų perėjas.