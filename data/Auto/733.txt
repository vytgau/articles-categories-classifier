Rezultatyvus sugrįžimas R. Čapkauskas ir T. Šipkauskas ralyje nedalyvavo pusantrų metų. Po tragiško 2016-ųjų sezono, kai dėl įvairių problemų ekipažas nebaigė nė vienų lenktynių, sportininkai šalmus pakabino ant vinies. Tiesa – pakabino raliui skirtus šalmus su pasikalbėjimui skirta įranga. Ramūnas pernai aktyviai dalyvavo žiedinėse lenktynėse, Tomas lenktyniavo motociklu. Vis tik prieš porą savaičių susižavėję tikra žiema su gausiu sniego kiekiu, ledo keliais ir nosį riečiančiu šaltuku jie nusprendė išsitraukti iš garažo senąjį „Mitsubishi“ ir išlėkti į trasą. Savo malonumui, be ambicijų kam nors ką nors įrodyti. „Winter rally 2018“ parodė, kad automobilių sporto vilkai įgūdžių neprarado ir bendroje ralio įskaitoje atsidūrė trečioje vietoje. Itin stabiliai važiavęs ekipažas 40 sekundžių atsiliko nuo identišku laiku finišavusių Benedikto Vanago ir Giedriaus Notkaus ekipažų, bei keliomis sekundėmis pralenkė į senesnį automobilį sėdusį bičiulį Vytautą Švedą. „Viskas buvo gerai. Gavome gražią žiemą, gerai įšalusius kelius, pavyko padaryti gerą darbą ir pasiekti gerą rezultatą. Buvo smagu. To ir norėjome“, – sakė R. Čapkauskas. „Tik paskutinėje ralio sekcijoje kovojome su ta pačią problema, kuri mus persekiojo visą 2016 metų sezoną – stabdžiais. Paskutiniuose greičio ruožuose važiavome „minkštu“ stabdžių pedalu, negalėjome stabdyti taip, kaip reikia, dėl to šiek tiek nukentėjo rezultatas. Nepaisant to, viskas buvo gerai, pamatėme, kad kovoti dėl aukščiausių pozicijų dar galime“, – komentavo T. Šipkauskas.  Grįš į čempionatą, jei bus su kuo kovoti Vis tik gerbėjams kirba klausimas – ar tai šio ekipažo sugrįžimas į ralio pasaulį? „Mes nesakome nei taip, nei ne. Kai atšyla oras, viskas sužaliuoja, visada atsiranda daugiau entuziazmo. Šiuo metu kalbamės su rėmėjais, dėliojamės ateities planus, žiūrime, ką sprendžia federacija, ir jei viskas palankiai susidėlios, sugrįšime į trasas“, – atsakė T. Šipkauskas. Tuo tarpu R. Čapkauskas žvelgia daugiau per emocinę ralio prizmę ir sako, kad mielai sugrįžtų į trasas tuo atveju, jei sporte išliks konkurencija ir tam bus sudarytos lygios sąlygos. „Na, šiame ralyje nebuvo dalyvių kiekybės, bet buvo kokybė. Labai smagu matyti, kaip stipriai lekia ir kovoja ralio vilkai, labai džiaugiuosi B. Vanago pasirodymu, jis – puikioje formoje. Džiaugiuosi, kaip važiuoja G. Notkus ir V. Švedas. Žinau, koks brangus ir sudėtingas yra šis sportas ir labai gerbiu tuos lenktynininkus, kurie čia važiuoja ir kovoja, ir tą daro aukštame lygyje. Jeigu dar į Lietuvos trasas grįš Deividas Jocius ir Vaidotas Žala, manau, ralio fanai ten pat pamatys ir mus. Žinoma, tai priklausys ir nuo Lietuvos automobilių sporto federacijos bei jos ralio komiteto sprendimų. Pirmasis – apriboti padangų skaičių vienoms varžyboms labai sveikintinas. Šiuo metu vyksta derybos su padangų tiekėjais dėl galimybės visiems dalyviams važiuoti vienodomis padangomis. Jei bus priimti teisingi sprendimai, sumažės sportininkų biudžetas raliui, lenktyniavimo sąlygos taps vienodesnės. Juk automobilių sportas, ypač ralis, labai sudėtinga ir brangi sporto šaka. Dėl to čia mažėja dalyvių skaičius. Tai buvo viena iš priežasčių, dėl ko ir mes nevažiavome praėjusį sezoną. O ar važiuosime šiame, žiūrėsime, viskas priklausys nuo aplinkybių. Paraišką visam sezonui pateikėme. Jeigu viskas gerai susiklostys, grįšime į ralį visu pajėgumu“, – kalbėjo R. Čapkauskas.