Tai bus pirmoji „Daimler“ gamykla Rusijoje, kurioje kompanija gamins keleivinius automobilius. Planuojama į gamyklą investuoti daugiau nei 250 mln. eurų, o pirmieji Rusijoje gaminti automobiliai į gatves turėtų išriedėti 2019 metais. „Daimler“ centrinėje šalies dalyje jau bendradarbiauja su „Kamaz“ kurdami sunkvežimius. Rusijos prekybos ir pramonės ministerija pranešime teigia, kad gamykla per metus pagamins apie 20 tūkst. automobilių bei visureigių pagal 9 metus truksiantį susitarimą. Dauguma didžiųjų automobilių gamintojų seniai į Rusiją žvelgė kaip į vieną iš naujų ir augančių rinkų, tačiau nauji projektai šalyje buvo sustabdyti 2014-aisiais, kai šalies ekonomika smuko dėl Vakarų pritaikytų sankcijų, susijusių su konfliktu Ukrainoje. Pasak Rusijos prekybos ir pramonės ministro pavaduotojo Aleksandro Morozovo, sprendimas statyti naują gamyklą Rusijoje parodo, kad „Daimler“ tiki Rusijos rinka, nepaisydama trumpalaikių aplinkybių.