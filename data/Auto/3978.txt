Antrosios didžiausios japonų gamintojos veiklos pelnas per spalio-gruodžio mėn. laikotarpį sumažėjo nuo 192,56 mlrd. iki 163,5 mlrd. jenų (1,46 mlrd. JAV dolerių), nors „Reuters“ apklausti analitikai prognozavo 170 mlrd. jenų rodiklį. Įmonės pelnas sumažėjo, nors pardavimai vidaus rinkoje, palyginti su analogišku ankstesnių metų laikotarpiu, pagerėjo, išaugus naujausios „Note“ ir „Serena“ modelių versijos paklausai. „Nissan“ taip pat pranešė apie pagyvėjusius pardavimus Šiaurės Amerikoje, ypač pagerėjus „Nissan Rogue“ paklausai Jungtinėse Valstijose. Pardavimai Kinijoje taip pat išaugo, bet bendrovė perspėjo apie galimą jų sulėtėjimą, dėl mokestinių lengvatų automobiliams su nedidelės talpos varikliais apribojimo. Automobilių gamintoja nepakeitė metinės grynojo pelno prognozės (525,0 mlrd. jenų) ir veiklos pelno prognozės (710,0 mlrd. jenų), esant vidutiniam 105 jenų JAV dolerio atžvilgiu kursui ir 120 jenų euro atžvilgiu kursui.