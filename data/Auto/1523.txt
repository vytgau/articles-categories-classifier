Antradienį bendrovė pranešė, kad jos grynasis pelnas liepos-rugsėjo mėnesiais, palyginti su tuo pačiu laikotarpiu prieš metus, sumažėjo 1,8 proc. iki 1,8 mlrd. eurų. Analitikai tikėjosi, kad pelnas išaugs iki 1,95 mlrd. eurų. Veiklos pelnas sumažėjo 3,2 proc. iki 2,3 mlrd. eurų, o apyvarta ūgtelėjo 0,3 proc. iki 23,4 mlrd. eurų. BMW įmonių grupės, kuriai priklauso ir „Mini“ ir „Rolls-Royce“, automobilių pardavimai padidėjo 1,2 proc.. iki 590 tūkst. 415 vienetų. Grupė „gausiai investuoja į rytdienos mobilumą“, išplatintame pranešime sakė BMW vadovas Haraldas Krugeris. Kaip ir kitos Vokietijos automobilių gamybos kompanijos, BMW siekia neatsilikti nuo konkurentų kuriant elektrinius ir autonominius automobilius. Grupė tikisi šiais metais parduoti daugiau nei 100 tūkst. hibridinių ar visiškai elektrinių automobilių. Kalbant apie visus šiuos metus, BMW padidino savo prognozę ir tikisi „ženklaus“ grynojo pelno prieaugio, lyginant su praėjusiais metais. Anksčiau prognozuotas „nedidelis“ padidėjimas.