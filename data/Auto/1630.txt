Didžiausiame Havajų Honolulu mieste pėstieji, kertantys gatvę nenuleisdami akių nuo savo telefono, nuo trečiadienio, spalio 25 dienos, turės mokėti baudą, kuri gali siekti net iki 99 dolerių. Remiantis vietos žiniasklaida, mieste įsigaliojo naujas įstatymas, kuriuo siekiama apsaugoti žmones nuo tragedijų kelyje. Draudimas prie vairo rašyti trumpąsias žinutes ar kalbėti telefonu paplitęs daug kur, tačiau Honolulu tapo pirmuoju Jungtinių Valstijų miestu, kur panašus draudimas ėmė galioti ir pėstiesiems. Tokiai iniciatyvai miesto valdžia pritarė dar vasarą. Baudą teks susimokėti visiems, kurie bus pričiupti einantys per gatvę, tačiau nepakeliantys akių nuo savo telefono ar kito išmaniojo prietaiso. Pirmą kartą pažeidėjams teks susimokėti nuo 15 iki 35 dolerių siekiančią baudą. Pakartotinai prasižengę pažeidėjai bus auklėjami dar griežčiau ir turės piniginę paploninti iki 99 dolerių. Nuo 2000 iki 2007 metų kiekvienais metais Jungtinėse Valstijose per eismo įvykius, susijusius su išmaniųjų telefonų blaškomu dėmesiu, buvo sužeista mažiau nei 400 pėsčiųjų. Po 2007 metų situacija ėmė drastiškai blogėti: pavyzdžiui, 2012 metais buvo sužalota per 1300 neatsargių pėsčiųjų.