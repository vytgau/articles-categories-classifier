Žinoma, tai seniai pasikeitė, kadangi greičiausi gamintojo modeliai buvo pakrikštyti WRX vardu, išskirti į atskirą klasę ir gaminami sedano kėbulu. O Europoje „Impreza“ jau nuo praeitos kartos yra tradicinis hečbekas, iš daugybės kompaktinės klasės atstovų išsiskiriantis nuolatine visų varančiųjų ratų pavara. Gaila tik, kad mažiausias modelis, nors ir žymiai tobulesnis už ankstesnį, siūlo vis mažiau karštų emocijų. Bet pirmiausiai – apie gerus dalykus ir apie tai, ką reikia žinoti apie penktąją „Impreza“ kartą. Automobilis yra pagamintas naudojant visiškai naują „Subaru Global Platform“ konstrukciją, bet, nežiūrint į tai, yra mums gana gerai pažįstamas. Kaip taip gali būti? O gi todėl, kad tai – beveik identiška mašina naujajam XV krosoveriui, kurį jau esame išbandę. Skiriasi tik jų prošvaisa, kai kurie išorės elementai ir priekinės pakabos nustatymai. Salone taip pat vargu ar pastebėsite daug skirtumų. Toks pats erdvus interjeras, žymiai kokybiškesnės nei ankstesnės kartos „Impreza“/ XV modeliuose apdailos medžiagos, šiuolaikiškesnė multimedijos sistema, dar daugiau vairuotojo pagalbinių sistemų. Ypač džiugina padidėjęs akustinis komfortas – dabar važiuojant nebetrikdo išorės triukšmas. Išliko ir puikus valdymas – dėl opozicinio variklio su horizontaliai išdėstytais cilindrais pasiekiamas itin žemas svorio centras, o nuolatinė visų varančiųjų ratų sistema leidžia labiau užtikrintai bėgėtis ir manevruoti slidžiame kelyje.  Be to, „Subaru“ gamintojai pelnytai gali pasigirti itin dideliu automobilio saugumu – bandymuose visame pasaulyje jie vertinami aukščiausiais balais, nes jau bazinėse komplektacijose yra itin daug saugumo įrangos. Tad „Subaru“, kaip ir „Volvo“ gamintojo automobilius, pagrįstai galima laikyti vienais saugiausių automobilių pasaulyje. Bet, deja, yra ir trūkumų, su kuriais teks taikytis. Pirma – gamoje nebeliko dyzelinių variklių ir siūlomi tik du benzininiai motorai – 1,6 l 114 AG ir 2,0 l 156 AG galios. Pastarojo galia atrodo visai nemaža (nors net ir šio atmosferinio motoro sukimo momentas nesiekia 200 Nm), abu varikliai komplektuojami tik su kintamo perdavimo pavarų dėže „Lineartronic“ su fiksuotomis septyniomis pavaromis. Prie vairo su kolega pradžioje net nesupratome, su kokiu motoru mūsų bandomas modelis. Pasirodo, su galingesniu, 156 AG, kuris pagal gamintojo pateiktus duomenis iki 100 km/val. įsibėgėja per 9,8 sek., o realybėje atrodo, kad tai trunka pusantro karto ilgiau. Važiuojant miesto ir ramiu užmiesčio tempu jam priekaištų nėra, tačiau norintiems važiuoti „karščiau“ teks dairytis kitur. Ir dar – jau bazinė komplektacija turi daug įrangos, visų ratų pavarą, automatinę pavarų dėžę, bet jos kaina prasideda nuo 19 900 eurų. Taip, tai 3000 eurų mažiau nei analogiškas automobilis tik su didesne prošvaisa XV, bet visgi kitų C segmento hečbekų ir krosoverių kainos yra žymiai mažesnės. Daugiau apie naująjį „Subaru Impreza“ žiūrėkite vaizdo medžiagoje.