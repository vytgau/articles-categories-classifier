Jonas sutiko prisiminti tą nelemtą dieną ir papasakojo DELFI žurnalistams, ką jis buvo priverstas išgyventi. Vyras teigė iki tol niekada nebuvo patekęs į nė vieną avariją, todėl kelyje jautėsi drąsiai ir dažnai nesilaikydavo saugaus eismo reikalavimų. „Visada galvojau, kad avarijos nutinka visiems, bet tik ne man. Drąsus buvau ir tai man brangiai kainavo. Dažnai viršydavau greitį, neprisisegdavau saugos diržų, nesilaikydavau saugaus atstumo iki kito automobilio ir pan.“, - nusižengimus vardija penkiasdešimties metų vyras. Galiausiai jis pripažino kartais nevengdavęs važiuoti ir išgėręs. „Nebuvo taip, kad vairuočiau stipriai įkaušęs, bet po bokalo alaus ar poros stikliukų brendžiuko sėsdavau už vairo. Dabar žinau, kad tai buvo klaida ir niekada taip nedarau“, - sakė jis. Vis dėlto žvarbią 2014-ųjų kovo dieną vyras sėdo už vairo būdamas visiškai blaivus. Avarija įvyko slidžiame žvyrkelyje vyrui stipriai viršijant leistiną greitį. „Aš neįvertinau, kad dar buvo sniego ir kelias buvo slidus. Važiavau kaip pašėlęs, kone perpus greičiau nei galima ir nesuvaldžiau automobilio. Greičio viršijimas buvo didžiausia mano klaida. Nesupratau, kodėl taip pasielgiau. Lyg ir niekur neskubėjau. Tai buvo mano klaida“, - gailėjosi Jonas. Vyras tuomet automobilyje buvo vienas, todėl išvengta kitų žmonių traumų. Vis dėlto pats vairuotojas patyrė rimtų sužalojimų. „Pajutau, kad mane jau neša ir nieko negalėjau padaryti. Kaip vėliau paaiškėjo, įvažiavau į griovį ir praradau sąmonę. Laimė, kažkas važiavęs pro šalį iškvietė greitąją ir taip atsidūriau ligoninėje. Tik ten atsigavęs supratau, kas įvyko. Patyriau smegenų sutrenkimą. Taip pat labai daug lūžimų. Lūžo šonkauliai, koja ir ranka. Teko labai ilgai gulėti ligoninėje. Skausmai buvo didžiuliai“, - sunkius išgyvenimus prisiminė pašnekovas. Praėjus keliems mėnesiams lūžę kaulai sugijo, tačiau neišvengta komplikacijų ir pasekmes Jonas jaučia iki šiol. „Blogai sugijo kojos kaulai ir dabar šiek tiek šlubuoju. Kartais koją stipriai skauda. Turiu lankytis pas gydytojus, atlikti reabilitacijos procedūras. Dažnai važinėju į sanatorijas“, - kaip jaučiasi dabar, pasakojo vyras. Vis dėlto vyras džiaugiasi, kad liko gyvas ir dabar stengiasi savo klaidų nekartoti. „Man tai buvo didžiulė pamoka. Dabar ne tik pats visai kitaip elgiuosi, bet ir savo vaikus auklėju, kad reikia laikytis visų eismo saugumo reikalavimų ir kad tokiais dalykais juokauti negalima. Čia ne žaidimas. Dabar jau visada važiuoju leistinu greičiu, prisisegęs diržu. Pirkdamas automobilį dėmesį atkreipiu į jo saugumą ir patikimumą kelyje. Tikrai žinau, kad tai yra labai svarbu. Ir galiu kiekvienam paaiškinti, kad to tikrai reikia“, - aiškino Jonas.