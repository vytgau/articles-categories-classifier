Naujasis modelis sukurtas ant antros kartos „Panamera“ bazės. Universalo ilgis – 5049 mm, plotis – 1937 mm, aukštis – 1428 mm, o atstumas tarp ašių – 2950 mm. Kitaip sakant, automobilis beveik identiškas paprastai versijai, tik 5 mm aukštesnis. „Panamera Sport Turismo“ bagažinės tūris siekia 520 litrų arba 425 litrus hibridinėje versijoje. Nulenkus galines sėdynes bagažui skirta erdvė gali išaugti iki 1390 litrų (1295 l hibride). „Porsche“ atstovai salono sėdimų vietų kiekį apibūdina „4+1“ ir tvirtina, kad tai pirmoji „Panamera“, kurioje ant galinės sėdynės gali sėdėti trys žmonės. Iš modelio nuotraukų matyti, kad tikrai komfortiškai jame vis dėlto gali įsitaisyti keturi asmenys, be to, galima užsakyti tiesiog keturis atskirus krėslus.  Universale taip pat montuojamas aktyvusis oro aptakas ant bagažinės dangčio, kuris savaime išlenda ir reguliuojasi priklausomai nuo automobilio greičio, taip suteikdamas jam geresnes aerodinamines savybes arba daug prispaudžiamosios jėgos. Be to, šis aptakas taip pat ir mažina oro srautų keliamą triukšmą. „Porsche Panamera Sport Turismo“ bus siūloma tų pačių modifikacijų, kaip ir tradicinė versija. Planuojama, kad Lietuvoje „Panamera 4 Sport Turismo“ (243 kW/330 AG) modelis, įskaičiuojant PVM, kainuos 99 tūkst. 196 eurus, „Panamera 4 E-Hybrid Sport Turismo“ (340 kW/462 AG sistemine galia) – 113 tūkst. 958 eurus, „Panamera 4S Sport Turismo“ (324 kW/440 AG) – 122 tūkst. 65 eurus, „Panamera 4S Diesel Sport Turismo“ (310 kW/422 AG) – 126 tūkst. 58 eurus, o „Panamera Turbo Sport Turismo“ (404 kW/550 AG) - 161 tūkst. 269 Eur. Prekybos pradžia Vokietijoje numatoma spalio mėnesį, o lapkritį automobilis pasieks ir kitas šalis.