Studentai sutiko prisidėti prie Lietuvos automobilių sporto federacijos (LASF)iniciatyvos, kuria norima paskatinti domėtis automobiliu sportu bei pristatyti jaunąją sportininkų kartą, ir trumpai papasakojo KTK autoklubo istoriją. - Kaip kilo idėja įkurti KTK autoklubą? Ar teko susidurti su sunkumais, ar pasiūlyta idėja iškart susilaukė palaikymo? Įstoję į Kauno technikos kolegiją radome nemažai bendraminčių, kuriems automobilių sportas nuo mažens buvo „įaugęs į kraują“. Iš didelio noro įsilieti į automobilių sporto bendruomenę ir dalyvauti įvairiose varžybose nusprendėme suburti komandą. Netrukus savo idėją pristatėme ir KTK komisijai, kurią sudaro kolegijos direktorius, pavaduotoja, dėstytojai bei studijų organizavimo skyrius. Komisijai mūsų mintis labai patiko. Gavome visokeriopą pagalbą – patalpas, finansavimą bei kitus dalykus, kurie buvo reikalingi klubo veiklos pradžiai. - Kiek laiko gyvuoja šis klubas? Kokia jo struktūra? – Klubas gyvuoja jau 3 metus. Šiuo metu mūsų komandą sudaro 30 narių, kurie išsiskirstę į tokias sritis: mechanikai, organizatoriai, teisėjai, vairuotojai ir tiekėjai.  - Koks KTK klubo tikslas? Norime padėti jauniems žmonėms išbandyti automobilių sportą ir galbūt atrasti save šioje šakoje. Jau esame suorganizavę daugiau nei 10 varžybų ir įvairių mokomųjų renginių. Pavyzdžiui, paskaita „Automobilių sportas – sėkmingas startas“, organizuojamos treniruotės norintiems pradėti sportuoti bei apsilankymai mokyklose šviečiant jaunąją kartą apie šią sporto šaką. Taip pat stengiamės dalyvauti kuo įvairesnėse automobilių sporto varžybose, kuriose galėtumėme realizuoti save ir augti kaip komanda. - Ar klube vyksta narių atranka, ar gali prisijungti visi norintys? – Prisijungti prie klubo veiklos gali visi norintys KTK studentai. - Kokias automobilių sporto šakas propaguojate? Šiuo metu – žiedines lenktynes, ralį, slalomo tipo varžybas. Žinoma, turime minčių išmėginti ir kitas. - Kokiose varžybose su klubu jau esate dalyvavę? – Esame dalyvavę „Autoplius Fast Lap“ etapuose Lietuvoje ir Estijoje, ralyje „Aplink Lietuvą“, bei įvairiose greituminio slalomo varžybose. Didesnių laimėjimų, kol kas, dar neturime. Šiuo metu mūsų tikslas – artima pažintis su automobilių sportu ir skirtingomis jo šakomis. - Kiek automobilių ir ekipažų turi klubas? – Šiuo metu turime 3 klubo automobilius, o ekipažai keičiasi nuolat. Na, išskyrus mūsų klubo draugus, kurie važiuoja už mūsų klubą su nuosavais automobiliais. - Ar paskaitų metų įgytos žinios padeda varžybose, ar atvirkščiai – varžybų įgūdžiai paskaitose? Negalėtume pasakyti, kad paskaitų metų įgytos žinios dažnai padeda automobilių sporte, galbūt yra atvirkščiai: varžybų ir jų pasiruošimo metu įgytos žinios padeda paskaitose. - Kiek paprastai laiko ruošiatės varžyboms? – Kalbant apie techninę pusę, tai pasiruošimas vyksta nuolatos. Na, o vyksiančią komandą, reikiamą įrangą varžyboms pradedame dėliotis likus keletui savaičių iki varžybų ir to pilnai užtenka. - Su kokiais sunkumais tenka susidurti vadovaujant klubui? – Nuolat dirbame su komandos organizacine struktūra ir stengiamės ją tobulinti, bet kartais susiduriame su laiko trūkumu. Tačiau stengiamės teisingai ir atsakingai susidėlioti prioritetus ir tuomet viskas įmanoma. Jeigu prieš 2 metus dar galėjome KTK autoklubą vadinti savo hobiu, tai dabar jau vadiname jį darbu. - Kokius tikslus sau esate išsikėlę ateityje? – Tikslų turime tikrai didelių, tačiau dar per anksti jais dalintis. Dabartinis mūsų siekis – patobulėti naujajame sezone ir įgauti komandinės patirties – nuo to priklauso sėkmingi startai. Žinoma, dalyvausime „Autoplius Fast Lap“ lenktynių serijoje, ralyje „Aplink Lietuvą“, kurį spėjome pamilti per labai trumpą laiką. Mintys sukasi ir apie ilgų distancijų žiedines lenktynes. - Ką KTK komandai reiškia automobilių sportas? – Automobilių sportas mus žavi ne tik, kaip techninė sporto šaka, bet ir kaip komandinė. Šis sportas – tarsi gyvenimo tikslas, jis turi labai daug dedamųjų iš įvairių sričių: marketingo, fizinio pasiruošimo, verslumo ir yra lyg gyvenimo metamas iššūkis. - Ką manote apie automobilių sporto padėtį Lietuvoje? Automobilių sportas Lietuvoje tikrai auga ir plečiasi. Svarbiausia, kad šia sporto šaka domėtųsi kuo daugiau jaunų žmonių. Mano nuomone, efektyviausia pagalba jauniems žmonėms – žinios ir švietimas, nukreipimas teisingu keliu. Džiugu, kad šio sporto meistrai informacija dalinasi geranoriškai ir laisvai, tačiau pradedančiajam, dažnu atveju, tokią informaciją gauti yra labai sunku, nes jis nežino kur ieškoti, į ką kreiptis. Yra begalės pramintų kelių į šį sportą, tad drauge mes galime tais keliais dalintis, tokiu būdu taupydami pradedančiųjų biudžetą ir laiką.