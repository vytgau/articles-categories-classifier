Kaip rašoma pranešime žiniasklaidai, meistriškos SVO inžinierių rankos „F-Pace SVR“ aprūpino 5 litrų, V8 benzininiu varikliu, generuojančiu net 44 proc. daugiau galios už pirminę versiją. 550 AG ir 680 Nm sukimo momento generuojantis „F-Pace SVR“ variklis nuo nulio iki 100 km/val. leidžia įsibėgėti per 4,3 sekundės, didžiausias pasiekiamas SVR greitis – 283 km/val. Aerodinaminiai patobulinimai apima efektyvesnį oro įsiurbimą į priekinių ir šoninių sparnų aušintuvų ventiliacijos angas. Tai mažina slėgį ratų arkose, silpnina pasipriešinimą ir geriau aušina, o taip pat – optimizuoja stabilumą važiuojant dideliu greičiu. Variklio gaubte įkurdintos papildomos ventiliacijos angos padeda pašalinti karštą orą, unikalūs ratų arkų prailginimai ir apatinės kėbulo formos visureigio kūnui suteikia dinamiškumo. Kėbulo galinėje dalyje virš lango įtaisytas aptakas „dirba“ su buferiu, kuriame aiškiai išsiskiria šoninės oro ventiliacijos angos, padidinančios aerodinamines automobilio savybes, išlygindamos oro srautus automobilio galinėje dalyje. Pagerinta važiuoklė aprūpinta sustiprintomis priekinėmis ir galinėmis spyruoklėmis. Galima rinktis 21 ar 22 colių skersmens naujus lengvojo lydinio ratlankius. Galiniai ratlankiai yra 25 mm platesni už priekinius. Nauji ratlankiai sukurti taip, kad kuo daugiau oro patektų į padidintus, tačiau daug lengvesnius, priekinius (395 mm) ir galinius (396 mm) stabdžių diskus.  Charizmatišką „F-Pace SVR“ garso takelį sukuria „Jaguar“ kintamo vožtuvų režimo aktyvi dujų pašalinimo sistema (angl. Variable Valve Active Exhaust System). Patobulintos ir „Intelligent Driveline Dynamics“ (IDD) bei „Electronic Active Differential“ (EAD) sistemos. Dėl šių ir daugybės kitų, plika akimi nematomų, sistemų patobulinimo, visureigio vairuotojas, įsijungęs dinaminio vairavimo režimą, galės inicijuoti greitesnius, jautresnio reagavimo pavarų perjungimus, aštresnius droselio atsakus. „Jaguar F-Pace SVR“ interjere – SVR raidėmis papuoštos aptakių formų priekinės ir galinės sėdynės, užtikrinančios geresnę keleivių šoninę apsaugą. Keturios interjero spalvos dar labiau paryškina visureigio sportiškas savybes. SUV atleto charakteristikas salone išduoda ir rotacinį valdiklį pakeitęs sportinio pasirinkimo perjungiklis (angl. Sport Shift Selector). Visureigis savo keleiviams siūlo įvairių ryšio galimybių: 4G bevielė ryšio technologija leidžia prijungti iki aštuonių įrengimų, o „Touch Pro“ informacijos ir pramogų sistema su 10 colių jutikliniu ekranu ir 12,3 colių HD instrumentų bloku žada daug smagių akimirkų. Lietuvoje, kaip ir Didžiojoje Britanijoje, „Jaguar F-Pace SVR“ bus galima užsisakyti šių metų vasarą. Kaina Lietuvoje prasidės nuo 101 800 eurų.