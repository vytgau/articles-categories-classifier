Užtikrinti saugų telefono naudojimą vairuojant padės keturi Arnoldo Lukošiaus, „Tele2“ Inovacijų biuro eksperto, siūlomi sprendimai. 1. Nemokamas vaizdo registratorius telefone Tikriausiai kiekvienas vairuotojas yra atsidūręs situacijoje, kurioje būtų pravertęs vaizdo registratorius. Todėl automobilyje montuojama vaizdo kamera tampa vis svarbesne saugumo priemone, padedančia išsiaiškinti, kas išties kaltas dėl įvykio kelyje. Nors ši gana reikalinga priemonė dažnai būna brangi, tačiau yra gera ir žinia – vaizdo registratoriui pinigų leisti nebūtina. Pasirodo, didžiąją dalį jo funkcijų gali atlikti kone kiekvienas išmanusis. Naudojantys „Android“ operacinę sistemą gali rinktis programėlę „DashCam Travel“, o naudojantys „iOS“ – „Meteor Car Camera“, kurios fiksuoja ne tik vaizdą, bet ir tikslų laiką, vietą bei greitį. Android: https://play.google.com/store/apps/details?id=cz.tomasvalek.dashcamtravel&hl=en iOS: https://itunes.apple.com/us/app/meteor-car-camera-gps-dashcam/id1016157403?mt=8 2. Navigacija ant priekinio automobilio stiklo Navigacija gali praversti ne tik ilgesnėse kelionėse, bet ir važinėjant mieste. Tačiau, naudotis telefone esančiu žemėlapiu gali būti ir nepatogu, ir ne visai saugu. To išvengsite, jei automobilio priekinį stiklą paversite ekranu. Šiuo metu rinkoje galima rasti ne vieną tiekėją, siūlantį HUD įrangą (angl. Heads-up display). Šie prietaisai visą svarbią telefono informaciją atvaizduoja ant priekinio automobilio stiklo – tiesiai vairuotojui prieš akis. Be to, projekcija priekiniame stikle neuždengia kelio, informuoja apie automobilio greitį, degalų sąnaudas, įspėja apie galimus gedimus. Prie naujesnių HUD ekrano modelių prijungus išmanųjį telefoną, galima patogiai naudotis navigacija, matyti telefono pranešimus, atsiliepti į skambučius ir net balsu valdyti įrenginį. 3. Saugiam vairavimui – telefono laikiklis Jei vis tik naudojatės navigacija telefone, pasirūpinkite, kad tikslinantis kelią, išmanusis visuomet būtų akių lygyje, o rankos ant vairo. Tam sukurtų telefono laikiklių pasiūla yra įvairi – nuo magnetinių ar prisisiurbiančių prie stiklo iki montuojamų ant vairo. Laikydami telefoną specialiai jam skirtoje vietoje, galėsite ne tik patogiai ir saugiai naudotis navigacija, bet ir klausytis muzikos, o svarbiausia – sumažinsite riziką. 4. Skambina? Atsiliepkite balsu Kalbėtis telefonu vairuojant leidžiama tik vienu būdu – naudojant laisvų rankų įrangą. Sunkiausia yra išsirinkti tinkamiausią įrenginį: garso kolonėlę, belaides ausines, tvirtinamą arba į automobilį įmontuojamą ekraną. Renkantis laisvų rankų įrangą, patikrinkite, ar yra galimybė ją valdyti balsu. Su tokia įranga visą dėmesį skirsite vairavimui: galėsite neatitraukus rankų ir akių, surinkti numerį, išklausyti el. laiškų ar žinučių tekstus ir net rasti reikiamą atsakymą internete.