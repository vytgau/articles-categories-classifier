Sprendžiant iš vasarą automobilių gamintojos „Ford“ atlikto tyrimo rezultatų, net kas trečias Rusijos vairuotojas bent sykį yra užsnūdęs sėdėdamas prie automobilio vairo. Akivaizdu, kad reikėjo rasti kokią nors išeitį. Vieną iš labiausiai pasiteisinusių ir mažiausiai lėšų pareikalavusių sumanymų pasiūlė Brazilijoje veikiantis Jungtinių Valstijų automobilių gamybos koncerno padalinys. Jame dirbantys specialistai sukūrė specialią kepuraitę „Safe Cap“, kurioje įtaisyti akcelerometras ir giroskopas nuolat stebi galvos judesius. Jei užfiksuoti judesiai susiejami su mieguistumu, kepurė pradeda vibruoti, be to, užsidega ir pradeda mirgėti ant jos snapelio sumontuotas šviesos diodas, taip pat pasigirsta šaižus, itin nemalonus garsas. Šios priemonės kaipmat išblaško vairuotojui miegą ir įspėja, kad būtina nutraukti kelionę ir tinkamai pailsėti. Kepurės „Safe Cap“ kalibravimo ir testavimo darbai užtruko net aštuonis mėnesius. Maksimaliam jos efektyvumui užtikrinti skirtuose bandymuose buvo pasiūlyta dalyvauti Brazilijos keliais riedančių sunkvežimių vairuotojams. Kiekvienam sunkvežimio vairuotojui per mėnesį vidutiniškai tenka sukarti po 10 tūkst. kilometrų, todėl apie monotoniško važiavimo keliamo nuovargio poveikį jie žino ne iš nuogirdų. Kepurė „Safe Cap“ testuojama ir dabar. Pasibaigus testavimui, bendrovė „Ford“ išduos užmigti neleidžiančios kepurės patentą, ją sertifikuos, o tada automobilių aksesuarus gaminančioms įmonėms pateiks jos gamybos licencijos pirkimo pasiūlymą, taigi, kepurę gamins ne pati. Kepurės „Safe Cap“ kaina kol kas neskelbiama. Kad ir kaip būtų, ji tikrai atsieis pigiau nei sudėtingos į automobilius montuojamos vairuotojų nuovargio stebėjimo sistemos. Naujausios sistemos, beje, tikrai nusipelnė pagyrų, mat tuo atveju, jei vairuotoją tiek kamuoja miegas, kad jis nebesugeba tinkamai reaguoti į jokius signalus, suaktyvinama automatinė avarinio stabdymo funkcija.