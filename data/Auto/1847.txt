Saudo Arabija leis moterims vairuoti nuo kitų metų birželio, antradienį paskelbė valstybinė žiniasklaida. Persijos įlankoje įsikūrusi šalis yra vienintelė pasaulyje, draudžianti moterims sėsti už vairo. Draudimo atšaukimas gali paskatinti didelį religinių konservatorių pasipiktinimą, nors tai yra dalis šalies Vyriausybės vykdomų svarbių reformų, kurias skatina įtakingas galingiausio regione sosto įpėdinis princas Mohammedas bin Salmanas (Mohamedas bin Salmanas). Kai kurie itin konservatyvios Saudo Arabijos taikomi apribojimai moterims yra patys griežčiausi pasaulyje, nepaisant Vyriausybės pastangų sustiprinti moterų užimtumą. Pagal šalyje galiojančią globos sistemą, vyriškos giminės šeimos narys – paprastai tėvas, vyras ar brolis – turi suteikti leidimą moteriai mokytis, keliauti ar užsiimti kitokia veikla.