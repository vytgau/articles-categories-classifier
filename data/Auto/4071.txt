Kad išvystų pavasario pranašą barsuką, mažiesiems pasvališkiams teko ne tik žygiuoti miesto gatvėmis, bet ir paėjėti užmiesčio keliu. Tiesa, toli nusidriekusią skardžiabalsę pradinukų vorą pasisiūlė lydėti Pasvalio kelių policijos pareigūnai Gintarė Bačiūrinaitė ir Viktoras Doda. Tačiau jų draugija buvo daugiau reikalinga ne mokinukams, o pro šalį važiavusiems vairuotojams. Šie, išvydę šalikele judančias gausias pavasario pranašų ieškotojų pajėgas, kurias vedė policijos pareigūnų talkininkas „Amsius“, sutrikę lėtino automobilius, nežinodami, ką daryti – sustoti ar važiuoti. Kai kam iš netikėtumo netgi geso varikliai. Tad tokiems vairuotojams policijos pareigūnų padrąsinantys mostai tęsti kelionę buvo tikra išeitis, sprendžiant netikėtai kelyje atsiradusį galvosūkį. Tuo tarpu pradinukams neiškilo tokių rebusų. Praktinės elgesio kelyje taisyklės prieš išvyką buvo dar sykį aptartos saugaus eismo pamokoje „Būk saugus eismo dalyvis“. Kaip žengti per kelią ir kokią pasirinkti teisingą vietą, jeigu arti nėra šviesoforo ir pėsčiųjų perėjos? Kaip elgtis netradicinėse situacijose? Atsakyti į tai nebuvo sunku Pasvalio pradinukams, kurie išsyk teisingai tokias užduotis gliaudė it riešutus. „Mažieji pasvališkiai moka, kaip saugiai pereiti užmiesčio kelią, besidriekiantį miškais ir vingiais. Jie gerai orientuojasi ir nestandartinėse eismo sąlygose, kuriose elgtis būtina išmokyti vaikus, mokant juos saugaus eismo “, – teigia Vilniaus apskrities kelių policijos komisarė Aistė Dijokaitė. Saugaus elgesio samprata netradicinėse situacijose – ne vienintelis pasvališkių arkliukas. Mažiesiems Pasvalio piliečiams įveikiamos ir sudėtingesnės saugaus eismo užduotys, lydinčios mokinukus nuo mažų dienų. Pasvalys pagrįstai gali būti tituluojamas „Šviesoforo“ konkurso sostine. Joje pastarasis saugaus eismo renginys turi gilias tradicijas. Mokinukai nekantrauja sulaukti pavasario ir pasibalnoti dviratukus. Tad mažieji pasvališkiai dar sykį paantrino, koks turėtų būti tvarkingas dviratis, kokių spalvų atšvaitai privalomi jo priekyje ir gale bei kokios yra jaunojo dviratininko pareigos. Mažieji pasvališkiai pažadėjo važinėti tik su tvarkingu dviračiu, kuris su atšvaitais, žibintais, visada užsidėjus šalmą, užsivilkus liemenę. Jiems tai – kur kas daugiau nei žaidimas, laisvalaikio praleidimo priemonė. Taip pratinami mažieji išaugs tvarkingais, techniką prižiūrinčiais vairuotojais, kuriems saugus elgesys – savaime suprantamas dalykas. Tuo tarpu pasiteiravimas apie mokyklinio autobusiuko tvarkingumą, skirtingai nei dviračius, Pasvalio vaikus privertė sudvejoti. Paklausti, ar važiuodami visada segi saugos diržus, ne visi pradinukai suošė vieningu teigiamu atsakymu. Keli mažieji purtė galveles ir trūkčiojo petukais guosdamiesi, kad jiems nepavyko prisisegti saugos diržų. Gal dėl netvarkingų saugos diržų tvirtinimų? „Į tokius defektus mokykliniame autobuse ar tėvų automobilyje akylūs vaikai nuo šiol išsyk atkreips dėmesį. Todėl labai svarbu ugdyti vaikų pastabumą ir neabejingumą veiksniams, lemiantiems eismo saugumą“, – pastebi LRT TV laidos „Keliai, mašinos, žmonės“ vedėjas Valdas Juozas Vilūnas.  Besižvalgydami pavasario pranašo barsuko, mažieji pasvališkiai užsuko į Pasvalio techninės apžiūros stotį. Joje surengta akcija šalyje tęsiamas pradinukams skirtas saugaus eismo renginių ciklas „Būk saugus eismo dalyvis“. Jį inicijavo Lietuvos techninės apžiūros įmonių asociacija „Transeksta“ kartu su Vilniaus apskrities Kelių policija. Pasvalio techninės apžiūros stoties atstovai pradinukams papasakojo ir parodė, kaip, kokiais tikslais bei prietaisais tikrinami automobilio stabdžiai, žibintai, išmetamosios dujos ir kiti transporto priemonės techninės būklės parametrai. Saugaus eismo akcijoje jaunieji pasvališkiai daug pamatė, išgirdo ir sužinojo. Vienintelis dalykas, ko jiems nepavyko išvysti – barsukas. Pastarasis, tądien pabudęs ir išlindęs į nepaprastai skaisčią saulę, išsigando savo šešėlio ir spruko atgal į migį, griūdamas ant to paties šono, taip ir nesulaukęs jo pamatyti ėjusių pradinukų. Toks barsuko elgesys, anot gamtininkų, pranašauja ilgą žiemą ir negreit ateisiantį pavasarį. Tačiau laimingai jo sulaukti pradinukams padės žinios ir įgūdžiai, įgyti saugaus eismo renginyje.