„Šiemet tarptautinėje Šanchajaus automobilių parodoje BMW staigmenas gerbėjams pateikia vieną po kitos. Visos jos sulaukia didžiulio dėmesio, tačiau po „BMW HP4 Race“ pristatymo susižavėjimo banga per visą pasaulį nuvilnijo labai greitai. Pagyrimo žodžiai šiam modeliui buvo skirti ir už nepriekaištingas formas, ir už inovatyvias anglies pluošto konstrukcijas. „BMW HP4 Race“ neabejotinai užtikrins neišdildomus įspūdžius lenktynių trasoje“, – sako „Modus Group“ atstovas, BMW prekės ženklo vadovas Aurimas Tamašauskas. Kuriant „BMW HP4 Race“, motociklus gaminantis vokiečių koncerno BMW padalinys „BMW Motorrad“ žinojo, koks turi būti pirmasis žingsnis. Vokiečiai dėjo visas pastangas, kad motociklas būtų kuo lengvesnis. Bendras svoris su pilnu baku kuro siekia vos 171 kilogramą. Šis rezultatas reiškia, kad „BMW HP4 Race“ yra lengvesnis, nei šiuo metu gamyklinės komandos naudojami motociklai „World Superbike“ čempionate, ir tik vos sunkesnis nei motociklai, kurie lenktyniauja „MotoGP“ serijoje.  Tokį rezultatą pavyko pasiekti didžiajai daliai komponentų gamybos pasitelkus lengvą ir tvirtą anglies pluoštą. Pavyzdžiui, iš šio pluošto pagaminti priekinis ir galinis ratlankiai sveria beveik trečdaliu mažiau, nei tokie pat ratlankiai, pagaminti iš aliuminio. Iš anglies pluošto pagamintas ir motociklo rėmas, todėl „BMW HP4 Race“ gali pasigirti dviem unikaliomis savybėmis. Pirma, tai pirmasis pasaulyje tokį rėmą turintis motociklas. Antra – jo svoris, nes šio motociklo rėmas sveria vos 7,8 kg. Galiausiai, net ir apdailos elementai pagaminti iš to paties anglies pluošto, nes kiekvienas gramas yra svarbus. Kaip ir pridera lenktyniniam motociklui, „BMW HP4 Race“ turi galingą S1000RR variklį, kuris savo specifikacijomis lygiuojasi į „FIA World Endurance“ ir „World Superbike“ čempionatuose važiuojančią techniką. Maksimali galia siekia 215 arklio galių, esant 13,9 tūkst. sūkių per minutę. Užtikrinti sėkmingą galios perdavimą į galinį ratą padeda šešių pavarų sportinė greičių dėžė, kuri sukalibruota kaip tikrame lenktyniniame motocikle. Efektyvų stabdymą užtikrina dvi „Brembo GP4 PR“ stabdžių apkabos, kurios pagaminti iš vientiso aliuminio. Stabdžių apkabos vieningai dirba su dviem 6,75 mm storio ir 320 mm skersmens T tipo plieniniais stabdžių diskais. Iš kitų gamintojų BMW taip pat pasiėmė priekines FGR 300 šakes ir TTX 36 GP spyruoklių atramas, kurios gaminamos Švedijos gamintojo „Öhlins“. Visi šie komponentai taip pat sutinkami ne kur kitur, bet pasaulinėse „FIA World Endurance“ ir „World Superbike“ serijose. Šis motociklas turi dinaminę sukibimo kontrolę (DTC), kurią galima reguliuoti atsižvelgiant į trasos dangą ir reljefą. Siekiant užtikrinti maksimaliai optimalų važiavimą, ši sistema gali būti derinama su kiekviena pavara atskirai. Taip pat „BMW HP4 Race“ turi stabdymo varikliu programą, aptarnavimo juostos greičio ribotuvą ir starto kontrolės sistemą, kuri užtikrina efektyvų pajudėjimą iš vietos. Visos šios sistemos leidžia mėgautis ekstremaliu, bet saugiu važiavimu lenktynių trasoje su tikru lenktyniniu motociklu. Pabaigai dar vienas svarbus skaičius – tokių motociklų bus pagaminta tik 750 vienetų. Kiekvienas jų bus surenkamas rankomis savo srities profesionalų ir geriausių inžinierių. Galimybes gaminti didesnį kiekį riboja ne tik „BMW Motorrad“, tačiau ir kitos aplinkybės. Pavyzdžiui, sudėtingas ir ilgas anglies pluošto rėmo gamybos procesas. Tarptautinei įmonių grupei „Modus Group“ priklausanti bendrovė „Krasta Auto“ yra oficiali BMW ir „Mini“ atstovė Lietuvoje. Įmonė užsiima naujų ir naudotų BMW ir „Mini“ automobilių, motociklų prekyba bei teikia visas techninio aptarnavimo paslaugas ir turi oficialias atstovybes bei techninio aptarnavimo servisų tinklą Vilniuje, Kaune ir Klaipėdoje.