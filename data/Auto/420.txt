88-oje Ženevos automobilių parodoje kaip visada netrūksta nei naujienų, nei ją lankančių žiniasklaidos atstovų, kurie supažindina visuomenę su naujausiais automobilizmo pasiekimais. Bet akivaizdu, kad keičiasi ne tik mašinos, bet ir jų pateikimo formatas. Na, pasakykite, kada paskutinį kartą lankėtės turguje pirkti ne šviežios ūkininko dešros, sūrio ar kitų gėrybių iš pirmų rankų, o drabužių bei kitų buityje naudojamų daiktų? Bent jau mano prisiminimai siekia praeitą tūkstantmetį, kai prekybos centrų dar nebuvo daug, tad nusipirkti norimą daiktą tekdavo sukti į prekeivių Meką Gariūnus ar artimesnį Kalvarijų turgų, kur draugas Rolandas prekiavo velniai žino kur pagamintais (greičiausiai Nemenčinėje) „Levis“ džinsais. Atėjo prekybos centrų era ir turgavietės, bent jau miesto gyventojams, liko tik gūdus prisiminimas. Bet ir šitas formatas po truputi praranda aktualumą – tam yra internetas, kurio pagalba ir negaišdamas laiko gali ne tik užsisakyti norimą daiktą iš bet kurio pasaulio kampelio (dažniausiai Kinijos), bet ir pasirinkti patraukliausią kainą. Tad kodėl automobilių pasaulyje turėtų būti kitaip? Ir štai rezultatas. Tik pradžioje patikslinsiu, kam gi tos parodos apskritai yra reikalingos. Kai kalbame apie automobilius, tik pirmosios dienos skirtos žiniasklaidos atstovams – likusią savaitę ar dvi (nelygu kur vyksta renginys) gamintojo atstovai po kaitriomis stendo lempomis išsijuosę registruoja norinčius įsigyti mylimiausios markės automobilius. Tiksliau, registruodavo. Nes, kaip ir aukščiau mano minėtais atvejais, pardavimo formatas pasikeitė iš esmės, emigravęs į virtualų pasaulį. Todėl mes nebesistebime, kai Frankfurto, Paryžiaus ar Ženevos automobilių parodoje nematome vieno ar kito automobilių gamintojo, kurio vardas šiaip jau yra žinomas visame pasaulyje.  Šiųmetės Ženevos parodos šokas yra „Opel“. Tiksliau tai, kad markės automobilių parodoje nėra. Vieną didžiausių stendų visais metais turėjusio gamintojo parodoje neliko – vokiečių markę iš amerikiečių perpirkęs prancūzų PSA koncernas „suoptimizavo“ šiaip jau dideles dalyvavimo parodoje išlaidas ir nusprendė, kad nėra tikslo išlaidauti, pristatant naujausius „Opel“ pasiekimus. Labai gaila. Bet tai – nieko naujo. Pernai rudenį Frankfurte vykusioje parodoje nedalyvavo to paties koncerno „Peugeot“ ir „Citroen“ markės automobiliai. Atsako laukti ilgai nereikėjo – šį rudenį Paryžiuje vyksiančioje parodoje greičiausiai (rašau taip, nes kol kas nėra oficialiai patvirtintų duomenų) neišvysime „Volkswagen“ grupės technikos. O tai, leiskite pastebėti, net tik „tautos“ markė, bet ir „Audi“, „Bentley“, „Bugatti“, „Lamborghini“, „Porsche“, „Seat“, „Škoda“ ir „Ducati“ motociklai. Įsivaizduojate parodą be jų? Aš nelabai... Tad susitaikykime, kad laikai keičiasi negrįžtamai. Ir kol dar vyksta parodos senuoju, „analoginiu“ būdu, skubėkime jas aplankyti – jos yra didžiausia sielos atgaiva tikriems technikos mylėtojams.