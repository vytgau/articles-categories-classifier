„Mes iki šiol turime labai sudėtingą situaciją su avaringumu keliuose. (...) Statistika Lietuvoje tiesiog yra manipuliuojama. Todėl, kad nei vieno atvejo, kuris yra iki 0,4 promilės – tai yra iki leistinos ribos – mes jų net nefiksuojame, ir yra sakoma, kad viskas yra padaroma virš, mes tiesiog nežinome. Yra kitos šalys, kurios turi labai aiškią praktiką. Tai apie nulį promilių vairuotojams tikrai bus kalbama ir diskutuojama“, – sakė A. Veryga trečiadienį vykusio Liberalų sąjūdžio frakcijos susitikimo su paskirtuoju premjeru Sauliumi Skverneliu ir paskirtaisiais ministrais metu. Šiuo metu galiojanti Saugaus eismo automobilių keliais įstatymo redakcija numato, kad visiškai blaivūs prie vairo privalo sėsti taksi vairuotojai, motociklų ir keturračių vairuotojai, komercinį transportą vairuojantys asmenys ir vairuotojai, neturintys dvejų metų vairavimo patirties. Visiems kitiems vairuotojams taikoma 0,4 promilės riba.