„Džiaugiuosi, kad šią iniciatyvą pastebi ir palaiko vis daugiau entuziastų, kasmet padedantys sukurti šventę vaikams, kuriems jos reikia labiau, nei bet kam kitam“, - rengdamasis tradiciniam turnyrui kalbėjo vienas jo pradininkų, bendrovės „Plytinės kartodromas“ vadovas Darius Jonušis. Tai bus jau devintasis paeiliui turnyras, skirtas Tarptautinei vaikų gynimo dienai. O savivaldybės įsteigta taurė neliks vienintelis trofėjus, dėl kurio susikaus keli šimtai vaikų. Iniciatyva šia proga kasmet sukviesti šalies vaikų globos namų auklėtinius priklauso signatarui Egidijui Bičkauskui ir ji niekad nebuvo nutrūkusi nuo pat 2009-ųjų rengiamame turnyre, kurio dalyviai kovėsi dėl signataro taurės. Šeštadienį E. Bičkauskas į kartodromą atvyks irgi su savo trofėjumi, o kas jį iškovos, paaiškės tądien. Tačiau rizikos grupių vaikai ir jaunimas ne tik varžysis trasoje, bet ir turės puikų, jų kasdienybę praskaidrinantį laisvalaikį, kuris, pasak jų pačių, neišdils atmintyje. Tradicinį kartingo turnyrą šiemet atidarys ne kas kitas, o policijos baikeriai, savo pavyzdžiu skatinantys varžytis ir lenktyniauti tik saugiose, specialistų įrengtose ir prižiūrimose trasose, o ne miestų gatvėse ar užmiesčio keliuose. Juos palaikys ir „ENEOS 1006 km lenktynių“ dalyvė „Dynamit“ komanda, atvyksianti su varžyboms parengtu savo koviniu bolidu. Gaisrininkai ne tik demonstruos savo specialųjį automobilį, bet ir leis pasižvalgyti po jo vidų ir susipažinti su mašinos valdymu. Kai jaunieji lenktynininkai truputį praalks, jie galės numalšinti kirminą ne tik puikia kareiviška koše, bet ir skaniaisiais „Aurum“ ledais akompanuojant jaunimo pamėgtai grupei „Vyšnios“ bei ne mažiau garsiai Antalieptės kaimo kapelai. Turnyro nugalėtojų ir prizininkų laukia ne tik dvi paminėtos relikvijos, bet ir specialus Policijos departamento prie Vidaus reikalų ministerijos įsteigtas prizas, bei Klaipėdos valstybinio jūrų uosto direkcijos įsteigtas originalus specialusis prizas vaikams – pramoginis pasiplaukiojimas laivu Klaipėdoje. Tarptautinei vaikų gynimo dienai skirto kartingo tradicinio turnyro, kurį savo dalyvavimu žada pagerbti ir Seimo pirmininkas Viktoras Pranckietis, pradžia 11 val.