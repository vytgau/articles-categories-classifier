Visi yra lygūs, bet kai kurie yra lygesni už kitus. Šis posakis tinka įvardinti situaciją, per ilgus metus susiklosčiusią į kairę ir dešinę Kaune dalinant nemokamus parkavimo leidimus. Šįmet tokių išduota 460, o jų vertė siekia net 280 tūkst. eurų. „Kaunas pasižymi tuo, kad yra begalės leidimų, o rinkliava už parkavimą yra pagrindinė funkcija reguliuoti srautus miesto centre. Pagrindinės gatvės, kurios yra brangiausioje zonoje, jos yra užkištos būtent leidimais“, – žurnalistams sakė Kauno miesto tarybos narys socialdemokratas Darius Razmislevičius. Lengvatiniai leidimai nebebus taikomi savivaldybės įstaigų darbuotojams, žiniasklaidos atstovams, žvalgybos institucijų, Kultūros paveldo departamento darbuotojams, mirusiųjų pervežimo paslaugas teikiančioms bendrovėms. Pasak savivaldybės atstovų, taip siekiama panaikinti lengvatas tam tikroms įstaigoms, tačiau neatmetama galimybė ateityje suteikti galimybę tam tikras paslaugas teikiančioms įstaigoms suteikti galimybę gauti pigesnius leidimus. Pasak jų, dabartinė lengvata suteikia galimybę leidimus gauti net ir asmenims, tiesiogiai nevykdantiems funkcijų, o tiesiog dirbantiems į lengvatą pretenduoti galinčioje įstaigoje. „Įmonė, kuri užsiima kažkokia kita veikla, įstatuose įsirašo, kad ji yra žiniasklaida, ir jau ji žiniasklaidos priemonė. Manau, reikia kalbėtis ir galima tas nuostatas keisti“, – svarstė D. Razmislevičius. Savivaldybės duomenimis, įvairioms įmonėms ir įstaigoms šiemet viso išduota 460 metinių automobilių stovėjimo leidimų. Iš jų žiniasklaidos atstovams išduoti 102 leidimai, tarybos nariams, savivaldybės darbuotojams ir kriminalinę žvalgybą vykdančioms institucijoms – 341, savivaldybės valdomoms įstaigoms – 14. Dalis šių leidimų išduoti nemokamai, likę parduoti su didele nuolaida. Antradienį priimtas sprendimas įsigalioja nuo jo paskelbimo. Tai reiškia, kad tokie leidimai išduodami nebebus jau artimiausiomis dienomis. Pasak Transporto ir eismo organizavimo skyriaus vedėjo Pauliaus Kero, šiuo metu išduotais leidimais bus galima naudotis iki jų galiojimo pabaigos. „Buvo priimtas sprendimas stovėjimo aikštelėse, esančiose šalia apmokestinamų gatvių, sumažinti rinkliavos dydį ir sudaryti galimybę laikyti automobilius su ganėtinai nebrangiais metiniais leidimais“, – apie alternatyvas naikinamiems leidimams kalbėjo P. Keras. Jis pabrėžė, kad lengvatos neįgaliesiems ir kitoms socialiai jautrioms visuomenės grupėms lieka galioti. Taip pat centre ir toliau nemokamus leidimus galės gauti tam tikros transporto priemonių rūšys, pavyzdžiui, elektromobiliai.