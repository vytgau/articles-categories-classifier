„Pastarieji raliai buvo sunkūs ir turėjome susitaikyti su tuo, kad nepasiekėme norimo rezultato. Tačiau vykstame į Lenkiją, kad galėtume įvertinti ir išbandyti, kokį tempą pasiekėme per sezoną, pamatyti, kiek patobulėjome. Žinoma, tikimės būti ant nugalėtojų podiumo, o greičio ruožuose rungtis dėl pirmųjų vietų, bet tikrai noriu būti atsargus ir pernelyg neprognozuoti rezultatų, juo labiau, kad šio ralio trasose nesame lenktyniavę“, – itin atsargiai būsimą ralį pristato D. Butvilas. Naujas trasas „Auto Partner Rally Team“ komandos pilotas išbandys neįprastu sąstatu – nuolatinį šturmaną Renatą Vaitkevičių šiame ralyje pakeis 2014-2015 metų D. Butvilo šturmanas lenkas Kamilis Helleris. „Sužinojau, kad Renatas negalės startuoti šiame ralyje, tad greitai turėjau ieškoti kito patyrusio ir profesionalaus šturmano. Deja, šturmanų, puikiai skaitančių stenogramas angliškai ir pripratusių prie R5 klasės automobilio apkrovų ir greičių, žinojau nedaug ir iškart skambinau buvusiam kolegai K. Helleriui. Ir nors jis jau buvo suplanavęs važiuoti su kitu lenktynininku, tačiau neatsisakė mano pasiūlymo ir suradęs žmogų vietoje savęs, sutiko startuoti su manimi ralyje „Rajd Śląska“, – pergalingo šturmano sugrįžimą šiam raliui atskleidžia lietuvis. D. Butvilo ir K. Hellerio ekipažas 2015 metais laimėjo Europos ralio čempionato ERC 2 klasės 3-ąją vietą, o K. Helleris šiais metais jau užsitikrino čempiono titulą Lenkijoje kartu su F. Nivette. „Esu dėkingas lenkams už pagalbą, žmonės su kuriais susipažinau ten lenktyniaudamas niekada nepaliks draugo bėdoje. O dabar prieš ralį su Kamiliu esame nusiteikę pozityviai ir ambicingai. Jeigu viskas eisis gerai, planuojame paspausti lyderius ir pasirungti su greičiausiais!“ – žada lietuvis. „Rajd Śląska“ ralyje lenktynininkų laukia 13 greičio ruožų, kurių bendras ilgis sieks 149 kilometrus.