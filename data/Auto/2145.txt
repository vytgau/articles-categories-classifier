Pasak IIHS, dėl kelio žymėjimus stebinčių sistemų bendras avarijų skaičius dėl išvažiavimo iš savo eismo juostos (šoninis smūgis, susidūrimas su priešais važiavusia mašina ar atsitrenkimas į objektą šalikelėje) sumažėjo 11 proc., o skaičius avarijų, per kurias žmonės patyrė įvairias traumas, smuko 21 proc. IIHS atliktas kelio linijų stebėjimo sistemų tyrimas yra aktualus šešiems automobilių gamintojams, siūlantiems šią technologiją: „General Motors“, „Honda“, „Mazda“, „Mercedes-Benz“, „Subaru“ ir „Volvo“. Institutas gavo kėbulų numerius (VIN) tų automobilių, kuriuose įrengti gamykliniai elektroniniai pagalbininkai. Turėdamas tokią informaciją, institutas peržiūrėjo JAV policijos turimas autoįvykių suvestines ir į avarijas patekusių mašinų kėbulų numerius. Tyrėjai išanalizavo iš viso šešerių metų ataskaitas (nuo 2009 iki 2015 metų) 25 valstijose. Tokiu pačiu metodu buvo patikrintos „aklųjų“ zonų stebėjimo sistemos. Šiame tyrime figūravo „Fiat Chrysler“, „General Motors“, „Honda“, „Mazda“, „Mercedes-Benz“ ir „Volvo“ automobilių pavadinimai. Institutas nustatė, kad šios sistemos susidūrimų su nepastebėtais automobiliais skaičių sumažino 14 proc. Avarijų, kuriose nukentėjo žmonės, sumažėjo 23 proc. „Aklųjų“ zonų ir kelio linijų stebėjimo sistemos skirtinguose automobiliuose funkcionuoja gana vienodai. Elektroniniai pagalbininkai vairuotojus apie „nepastebėtus“ automobilius įspėja šviesos indikatoriais arba garsiniais signalais, o kartais ir vairo vibravimu. Jei automobilis atsitiktinai išvažiuoja iš savo eismo juostos, vairuotojas taip pat sulaukia specialaus signalo (panašiai elektronika vertina ir manevrus neįjungus posūkio signalo). Neretai įsijungia ir automatinės vairavimo pagalbos funkcija. IIHS pažymi, kad jei visi automobiliai Jungtinėse Valstijose turėtų „aklųjų“ zonų stebėjimo sistemas, tai leistų išvengti maždaug 50 tūkst. avarijų per metus. Jei visi automobiliai turėtų kelio linijas sekančias sistemas, per metus būtų išvengta 85 tūkst. avarijų, o nukentėjusių žmonių skaičius sumažėtų 55 tūkstančiais (remiantis 2015 metų statistika).