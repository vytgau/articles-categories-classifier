Gamykla yra naujosios „Volkswagen“ aplinkosaugos programos „Think Blue. Factory.“ dalis. Per 2,5 metų pastatyta gamykla skirta naujojo komercinio furgono „Volkswagen Crafter“ gamybai. Pirmasis jo prototipas buvo pagamintas dar praėjusių metų lapkritį, o šių metų rugsėjį prasidėjo masinė jo gamyba. Kartu su „Crafter“ čia taip pat bus gaminami ir kito koncerno prekės ženklo MAN TGE komerciniai automobiliai. Skaičiuojama, kad kiekvienais metais čia kasmet bus pagaminama maždaug 100 tūkst. automobilių. Visos apkrovos sąlygomis per vieną dieną čia turėtų būti surenkama po 376 automobilius. Gamykloje dirba apie 3000 darbuotojų.  „Volkswagen Truck & Bus“ valdybos pirmininko ir „Volkswagen AG“ direktorių tarybos nario Andreaso Renschlerio teigimu, šis ambicingas projektas padės labiau padidinti gamintojo konkurencingumą rinkoje. „Naujasis „Crafter“ modelis kartu su viena moderniausių gamyklų visoje Europoje padės mums dar sėkmingiau konkuruoti augančioje didelių krovininių furgonų rinkoje“, – įsitikinęs jis. Šį rudenį „ Volkswagen Crafter“ buvo pripažintas geriausiu „Tarptautiniu 2017 metų furgonu“. Šis pasiekimas, anot A. Renschlerio tik patvirtina, kad koncernas eina teisingu keliu ir turi toliau koncentruotis į ateitį, tobulinti savo gamybos procesą bei rengtis ateities iššūkiams, su kuriais padės susitvarkyti būtent naujoji gamykla. Naujosios „Volkswagen“ gamyklos pastatai projektuoti ir statyti vadovaujantis itin griežtais energinio efektyvumo principais. Pastato karkasas izuoliuotas, gamybinės patalpos aprūpintos efektyvia rekuperacijos sistema. Taip užtikrinamas optimalus energijos panaudojimas ir minimizuojami jos praradimo nuostoliai. Gaminant kėbulo konstrukcijas naujojoje gamykloje naudojamos maksimaliai efektyvios lazerinės technologijos. Darbų atlikimo tikslumą prižiūri 437 naujausios kartos robotai. Automobilių dažymo procesas pasižymi ypatingu išteklių tausojimu. Darbus atlieka 36 robotai, o greitai besisukantys purkštuvai ir spalvos keitikliai leidžia ženkliai sumažinti panaudojamų dažų kiekį. „EcoDryScrubber“ technologija leidžia sutaupyti iki 60 proc. dažų. Papildomai taikomas ir naujasis „EcoSmart AC“ procesas, skirtas optimizuoti energijos naudojimą kabinos oro kondicionavimui. Dėl visų šių pažangių sprendimų gamykla apdovanota Vokietijos tvarių pastatų statybos tarybos (DGNB) sertifikatu. Tokį garbingą apdovanojimą automobilių gamintojas gavo pirmą kartą. Kad būtų suteiktas šis apdovanojimas, buvo audituojami tokie veiksniai, kaip ekologinė ir ekonominė kokybė bei socialiniai-kultūriniai, techniniai ir su procesais susiję aspektai. Naujoji gamykla, į kurią investicijos siekia 800 mln. eurų, iki šių dienų yra pati didžiausia užsienio kapitalo investicija Lenkijoje.