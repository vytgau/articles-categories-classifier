„Lietuvio ir lenko ekipažui, mano bičiuliams lenktynininkams Benediktui ir Sebui, linkiu, kad jie finišuotų Dakare. Tai svarbiausia. Linkiu, kad patektų į pirmą dešimtuką. Buvo jau 24-oji vieta, buvo 26-oji. Tikiu, vaikinai, kad išspausite iš savęs maksimumą. Benediktai, atsimink, kad Seba yra puikus šturmanas. Jei sako, kad į kairę, suk į kairę. Jei sako, kad į dešinę, suk į dešinę. Sirgsiu už Jūsų ekipažą. Pavarykit, vyrukai!“, – sakė Dakaro prizininkas, Europos ir Lenkijos ralių čempionas Krzysztofas Holowczycas. Lietuvio ir lenko dueto galimybėmis tiki ir 2015 metais Dakaro ralį keturračių kategorijoje laimėjęs Rafalas Sonikas. „Dakaras yra man vienas iš sunkiausių iššūkių, kurių gali imtis šiuolaikinis žmogus. Tai – didžiulis fizinės ir psichologinės ištvermės išbandymas, kurio metu labai stipriai yra paveikiami ir žmonių santykiai. Aš visada juokaudavau, kad vyras prieš nuspręsdamas susituokti, savo mylimąją turėtų paimti į Dakarą. O kalbant rimtai, yra daug tame tiesos, kai šnekame apie draugystę. Dakaras stiprina draugystę ir, jei pilotas bei šturmanas dar kartą imasi Dakaro iššūkio, tai reiškia, kad jie gali bendradarbiauti. Taip atsitiko Benediktui Vanagui ir Sebastianui Rozwadowskiui. Mes daug bendravome prieš metus ir aš stebėjau šį duetą. Lenkai ir lietuviai turi daug bendros istorijos – ir tai graži istorija. Štai kodėl mane labai džiugina, kad tie ryšiai tarp mūsų tautų atgimsta „Toyota Hilux“ ekipaže, kuris dirba ir kovoja už bendrą sėkmę. Lenkai turi drąsos geną, lietuviai taip pat jį turi. Todėl esu įsitikinęs, kad artėjančiame Dakare Benediktas ir Sebastianas gali daug pasiekti. Aš sirgsiu už tai, kad praėjusių metų patirtį jie paverstų sėkme!“, – sakė R. Sonikas. Šiltų žodžių B. Vanagui ir S. Rozwadowskiui negailėjo ir vienas garsiausių Lenkijos sportininkų – Adamas Malyszas. Šis daugybę titulų šuolių su slidėmis rungtyse iškovojęs lenkas tris kartus dalyvavo ir Dakaro ralyje. „Benediktą Vanagą ir Sebastianą Rozwadowskį pažinau praeito Dakaro metu. Jie priklauso tiems lenktynininkams, kuriems svarbiausia yra sąžiningumas ir garbingumas. Kartais jiems svarbiau padėti kitiems, nepaisant to, kad jie praranda laiką arba vietą ralio įskaitoje. Būtent taip buvo su jais. Po vieno iš mūsų nuotykių trasoje, jie sustojo mums padėti. Jie tai padarė nepaisant rizikos, kad bandydami mus ištraukti, patys įstrigs ar sugadins kažką savo automobilyje. Esu jiems už tai labai dėkingas, – sakė A. Malyszas. – Linkiu Benediktui ir Sebastianui sėkmės. Apgailestauju, kad negalėsime varžytis ar palaikyti vieni kitus artėjančio Dakaro metu. Taip jau nutiko, kad šįkart aš starto podiume nestovėsiu. Tuo pačiu metu džiaugiuosi, kad jie gali tobulėti ir lenktyniauti vis aukštesniame lygyje. Tai patyręs ekipažas, tiek pilotas, tiek šturmanas. Jie daugiausia lenktyniauja klasikiniuose raliuose, bet jie pažįsta Dakaro specifiką. Potencialo turi daug. Norėčiau, kad jie išvengtų rimtesnių klaidų ir problemų su automobiliu, ir kad patektų į pirmą dešimtuką. Žinau, kad tai nelengva, tačiau linkiu jiems tokio rezultato iš visos širdies“. B. Vanagas ir S. Rozwadowskis drauge Dakare startuos antrą kartą. Lietuviui tai bus jau penktasis Dakaras. 