Nors važiuoti specialiai automobiliams su daug keleivių išskirta juosta, kurios kairėje – betono sienelė, o dešinėje – dviguba geltona linija, yra pakankamai saugu, visiškai apsidrausti nuo nelaimių tikrai negalima, rašo autoevolution.com. Bėda ta, kad visur ir visada atsiras taisyklių nepaisančių bukapročių, galinčių atlikti visiškai netikėtą manevrą ir atsidurti priešais jus tada, kai nieko padaryti jau neįmanoma. Kaip tik taip nutiko vienam motociklininkui. Kai iš gretimos juostos lyg niekur nieko išsuko mėlynas „Toyota Corolla“ automobilis, rami ir prognozuojama jo kelionė staiga virto veiksmo filmo epizodą primenančiu įvykiu. Kadangi automobilis prieš akis išdygo staiga, sustoti motociklininkas jau negalėjo, taigi, rėžėsi į „Toyota“. Smūgis buvo pakankamai stiprus, kad išmestų jį iš balno. Laimei, nusileisti pavyko ant toliau važiuojančio automobilio bagažinės. Tik įnirtingai smūgiuodamas į užpakalinį langą motociklininkas privertė „Toyota“ vairuotoją sustoti. Kad ir šlubčiodamas, motociklininkas sugebėjo prieiti prie vairuotojo lango ir gana emocionaliai pasiteirauti, ką šis, po galais, sumanęs. Du incidentą sukėlusiame automobilyje sėdėję jaunuoliai, regis, buvo priblokšti – vairuotojas šiaip ne taip sugebėjo pralementi atsiprašymą. Nelaimės vaizdo įrašą internete paskelbęs motociklininkas paliko ir komentarų, iš kurių paaiškėjo, kad automobilis, į kurį trenkėsi, buvo išsinuomotas, tačiau vairuotojas neturėjo draudimo dokumentų, todėl kilo dar daugiau problemų. Kartais neapgalvotus žmonių poelgius būna sunku suvokti. Pavyzdžiui, kaip suprasti asmenį, kuris, vairuodamas neapdraustą automobilį, ryžtasi pažeidinėti taisykles ir išdarinėja protu nepaaiškinamus triukus? Keista, kad po šitokių „pokštų“ jis nepabėgo iš įvykio vietos, samprotauja autoevolution.com autoriai.