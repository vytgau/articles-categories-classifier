Pristatymo renginyje dalyvavo naujosios komandos treneris, lenktynių akademijos vadovas R. Kupčikas, naujosios komandos nariai ir Lietuvos automobilių sporto federacijos (LASF) prezidentas Romas Austinskas. „Porsche“ ir sportiškumas yra neatsiejami dalykai – kiekvienas gamintojo automobilis yra puikus kasdienių kelionių kompanionas, bet gali suteikti ir daugybę emocijų lenktynių trasoje. Kaip automobilių sporto entuziastas, nepaprastai džiaugiuosi šio unikalaus projekto startu. Manau, kad su šia ryžtingų žmonių komanda pasieksime puikių rezultatų, o procesas siekiant jų bus pilnas geros patirties“, – pristatymo metu sakė R. Kupčikas. Lenktynėse – ne tik naujokai Trečiadienį vykusio renginio metu buvo pristatyti trys būsimi lenktynininkai, kurie jau šią vasarą dalyvaus varžybose: advokatas Martynas Žilinskas, verslininkai Arūnas Tuma ir Mantas Janavičius. M. Žilinskas juokavo, kad yra gimęs prie pat Kačerginės, o „Porsche“ automobiliai – gimę trasoje. Šios dvi aplinkybės ir nulėmė jo prisijungimą prie „Porsche Racing Academy“. Save lenktynininko amplua kiek anksčiau jau išbandęs A. Tuma sako prie akademijos prisijungęs norėdamas iki galo išnaudoti „Porsche“ automobilių teikiamas galimybes. 2018-aisiais naujoji „Porsche“ komanda varžysis pagrindinėse Baltijos šalių lenktynių serijose bei pavieniuose renginiuose: 1006 km lenktynėse Palangoje, Baltijos šalių ištvermės lenktynių čempionate (BEC), Baltijos šalių žiedinių lenktynių čempionate (BaTCC) ir Lietuvos žiedinių lenktynių čempionate „FastLap“ lenktynių serijoje. Šių lenktynių etapai vyks Palangoje, Pernu „Auto24Ring“ bei Rygos „Bikernieki“ trasose.  „Porsche“ lenktynių komandos projektas unikalus ir tuo, jog vairuotojams čia teks tik pagrindinė užduotis – būti kuo greitesniems trasoje. Visais techniniais, organizaciniais, komunikaciniais ir logistiniais darbais rūpinsis kiti komandos nariai. Gamykloje paruoštas sportininkas „Porsche“ komandos vairuotojams prieš sezono pradžią bus organizuojama treniruočių sesija Pernu „Auto24Ring“ trasoje. Čia bus siekiama kuo geriau susipažinti su naujuoju „Porsche Cayman GT4 Clubsport“, įvairių lenktynių principais, o teorijos bei praktikos užduotis ves R. Kupčikas. Jei lenktynėse dalyvauti kol kas nesinori, R. Kupčikas susidomėjusiems ketina vesti ir individualias treniruotes. „Treniruotės prieš lenktynių sezoną yra būtinos – komandai reikia susidirbti tarpusavyje, vairuotojams – priprasti prie automobilio. Mano užduotis – perteikti jiems kuo daugiau žinių apie patį automobilį, telemetrijos analizę ir kitus lenktyniavimo niuansus. Surinkome puikią specialistų komandą, tad keliame sau ambicingus tikslus – kovoti dėl aukščiausių vietų visose varžybose“, – pasakojo R. Kupčikas. Prie automobilio priprasti reikia laiko, nes „Porsche Cayman GT4 Clubsport“ yra greičiausio serijinio „Cayman GT4“ lenktynėms skirta versija. Jo kėbulo viduryje įmontuotas atmosferinis 3,8 l šešių cilindrų variklis, pasiekiantis 385 AG bei 420 Nm sukimo momentą. Suporuotas su šešių laipsnių automatine PDK pavarų dėže, variklis galią siunčia į galinius varančiuosius ratus. Nuo 0 iki 100 km/val. gamykloje lenktynėms paruoštas „Porsche“ modelis įsibėgėja per 4,4 sek., o didžiausias jo greitis – 300 km/val. 4,43 m ilgio automobilis sveria 1 300 kg. Automobilyje taip pat sumontuotas riboto praslydimo diferencialas, oro kondicionierius bei kiti lenktynėse reikalingi atributai: 90 l degalų bakas, „Air Jack“ automatinė automobilio pakėlimo sistema, unikali „Porsche Track Precision“ telemetrijos sistema, 10 lygių reguliuojama sportinė ABS sistema. „Porsche Racing Academy“ – tai Vilniaus „Porsche“ centro jau ne vienerius metus vystomo projekto „Porsche Driving“ dalis, kurio tikslas – įprastą vairavimo patirtį perkelti į naują lygį.