Tradiciškai žiedinių lenktynių trasą užims sprinto varžybos. Ilgą, sudėtingą, greitą trasą šį kartą bus galima įveikti ne tik savo automobiliu, bet ir išbandyti save prie „Tėvas Racing“ siūlomo „Seat Ibiza Cupra“ vairo. Nors Ispanijos kurorto vardą nešiojantį automobilį pažįsta daugelis, tačiau „Cupra“ versiją pilotavo toli gražu ne kiekvienas – mažasis vikruolis yra puikiai subalansuotas savaitgalio lenktynėms, o visi pasirinkę šį iššūkį dalyvaus ir atskiroje įskaitoje, kurioje galės laimėti renginio rėmėjų įsteigtus prizus. Prisibijantiems priimti „Nemuno žiedo“ keliamus iššūkius, „Tėvas Racing“ komanda paruošė alternatyvų. Pirmoji iš jų – didelio pasisekimo žiemą sulaukusi „Ring Taxi“ su tūkstančio kilometrų lenktynėms Palangoje besiruošiančiu Ignu Gelžiniu, šį kartą prie „BMW 328“ vairo. Ieškantiems maksimalaus adrenalino protrūkio paruoštas naujas pasiūlymas – išbandyti „Audi TT RS“ keleivio sėdynę. Prie šio 519 arklio galių siaubūno vairo sės ne vieną „Autoplius Fast Lap“ podiumą šiuo bolidu užkariavęs Algirdas Gelžinis, o keleiviui beliks skaičiuoti, kiek kartų automobilio spidometro rodyklė viršys du šimtus kilometrų per valandą.  Nepamiršti liks ir ieškantys ramesnių pramogų – lėto slalomo trasoje dėl sekundžių dalių kovoti stos visi norintys, o ieškantys būdo iš tiesų „pasimatuoti“ savo gebėjimus privalo išbandyti „Suzuki Swift“ taurę. Čia visi dalyviai vienu automobiliu įveikia tą pačią trasą, tad rezultatas objektyviai atspindi tik vairuotojo įgūdžius. Antrasis iš trijų „NemunRing Summer Games“ etapų Kačerginėje aidės jau šį sekmadienį. Dalyvių registracija vykdoma reg.finisas.lt