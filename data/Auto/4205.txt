Artėjant pirmajam metų festivaliui „Halls Winter Rally“, lenktynininkai prisideda prie organizatorių ir Kelių direkcijos prie Susisiekimo ministerijos vykdomos akcijos „Mes už saugų kelią!“ ir kviečia prisiminti saugaus vairavimo taisykles žiemos metu. Savo praktiniais patarimais, kaip elgtis esant sudėtingoms eismo sąlygomis, dalijasi žinomas ralio pilotas Dominykas Butvilas. 1. Lavink įgūdžius ir pažink savo automobilį Niekas negimė jau mokėdamas vairuoti. Vieniems sekasi geriau, kitiems sudėtingiau, tačiau vairuoti ir važiuoti žiemą galima išmokti. Vis dėlto, norint ko nors išmokti, svarbu lavinti savo įgūdžius. Saugių vietų praktinėms pamokoms rasti nėra paprasta, tačiau įmanoma. Pirmiausia aikštelėje, kurioje daug laisvos erdvės, reikia išbandyti automobilio sukibimo su kelio danga ribas. Keletą kartų pabandyti maksimaliai greitai sustabdyti. Taip „užsiprogramuosite“ turimos dangos sukibimo ribas. Patikėkite, stabdydami dešimtą kartą jau tiksliai atspėsite, kurioje vietoje mašina visiškai sustos. Pamatę panašias sąlygas kelyje, galėsite tiksliai numatyti, koks stabdymo kelias jūsų laukia. 2. Žieminės padangos Fizikos dėsniai veikia visur ir nuolat. Nuo jų nepabėgsime. Padangų sukibimas su keliu taip pat yra tik įvairių sąlygų mišinys. Geros žieminės padangos jums pagelbės visada be išimties. Taip, kartais net ir padangos nebegali ištaisyti vairuotojo klaidos, tačiau vienareikšmiškai su blogomis padangomis – dar sunkiau. Žieminės padangos su giliu protektoriumi visada geriau valysis ir išmes nereikalingą sniegą iš protektoriaus tarpelių, o dygliai padės rasti sukibimą ant ledo. Prieš važiuodami visuomet apžiūrėkite ir įvertinkite, kokiomis padangomis „apautas“ automobilis. 3. Įvertinkite sąlygas Išvažiavus į kelią žiemą, vairuotojus gali pasitikti labai įvairios sąlygos. Nuo vadinamojo „juodo ledo“ (plikledžio) iki asfalto. Svarbu teisingai įvertinti, kokiu keliu važiuojate. Kai už jūsų nevažiuoja joks automobilis, pabandykite staigiau pastabdyti, pažiūrėti ar slidu. Tai paprastas, bet naudingas būdas pasitikrinti kelią. Ir, žinoma, sąlygos nuolat keičiasi, todėl žvilgsnis į kelią turi likti budrus. 4. Vairuotojo pagalbinių sistemų naudojimas Šiuolaikiniai automobiliai tiesiog prigrūsti įvairios elektronikos. Nors yra daug vairuotojų, kurie ją kritikuoja, aš manau, jog šios sistemos daugeliu atveju labai padeda žmonėms. Saugioje vietoje galite išsijungti sistemą ir pabandyti palyginti skirtumą. Kelyje patariu visą laiką važiuoti su įjungtomis pagalbinėmis sistemomis. 5. Nesutrikite Jei jau patekote į nepageidautiną padėtį, svarbu jos nepabloginti savo nereikalingais veiksmais. Blogiausia – stipriai užspausti stabdį ir užblokuoti ratus. Tada automobilis slysta nekontroliuojamas. Kadangi dauguma lengvųjų automobilių Lietuvoje varomi priekiniais ratais, jei slysta automobilio priekis, reikia pasukti ratus ten, kur norite važiuoti, ir švelniai laikyti nuspaudus akseleratoriaus pedalą. Vengti labai staigių judesių. Bet kokiu atveju prisiminkite taisyklę – geriau „spausti gazą“ ir bandyti išvairuoti, nei „kalti per stabdžius“ . 6. Saugus greitis Patarimas paprastas – prisiminkite, kad už jus niekas geriau nežino, kokiu greičiu reikia važiuoti. Tai jūsų automobilis, jūsų padangos ir jūsų sprendimas. Jei kelyje maksimalus greitis 90, bet jūs jaučiate, kad slidu, padangos prastos arba matomumas nepakankamas, važiuokite 60, 50 – kiek tik jums atrodo tinkama. Žmonės kartais painioja maksimalų ir rekomenduojamą greitį. Sąlygas kiekvieną kartą reikia vertinti individualiai. Jei kiti važiuoja greičiau nei jūs, galbūt tam turi gerą priežastį, tinkamesnį automobilį arba teisingus įgūdžius. O gal jie tiesiog elgiasi kvailai. Išvada – saugų greitį pasirenkame patys. 7. Žiemą reikia vairuoti švelniau Juo mažesnis sukibimas – juo lengviau išprovokuoti nereikalingą slydimą. Švelniau spaudžiant akseleratorių, taip pat neagresyviai elgiantis su stabdžiais, mašina išliks stabili. 8. Žvilgsnis Nors matomumas šiuo metų laiku pats prasčiausias, žvitrios akys mums kaip tik žiemą labiausiai reikalingos. Reikia stebėti kelio dangą. Vėžiose sukibimas dažniausiai geresnis, ypač jei matosi tamsesni asfalto ruožai. Taip pat svarbu žiūrėti toli, nes stabdymo kelias yra ilgesnis nei įprasta. Juo anksčiau pamatysi kliūtį priekyje, juo didesnė tikimybė laiku sureaguoti. Geras vairuotojas turi matyti, kas vyksta aplink, 360 laipsnių aplink jo automobilį: kas dedasi gale, šone, priekyje. Nesikoncentruokite tik į savo vėžę. Tie, kurie nemato toliau savo nosies, kelia pavojų sau ir aplinkiniams. 9. Sniegas geriau nei ledas Jei netyčia patekote į labai slidų kelio ruožą arba atsidūrėte posūkyje, iš kurio gali išslysti mašina, akimis greitai suraskite puraus sniego ruožą. Bent vienu ratu užsikabinus už sniego, sukibimas gali ženkliai pagerėti. Žieminės padangos geriausiai dirba būtent ant puraus ir kiek suvažinėto sniego. Blogiausiu atveju, vienu ratu galima net užkabinti pusnį posūkio viduje ir taip sumažinti greitį, jei stabdžiai jau nepadeda. Tačiau būkite atsargūs, pusnys gali labai įtraukti ir „išlipti“ atgal ant kelio gali būti jau sunku. 10. Nebijokite Baimė – didžiausias vairuotojo priešas. Ir lenktynėse, ir kasdienybėje. Jei jaučiate stresą ir jums važiuojant labai neramu – galbūt važiuojate per greitai. Raskite sau komfortiškas sąlygas ir greitį. Tada, jei atsitiks kas nors nenumatyta – nesutrikite ir nepulkite į stresą, nes tokia reakcija yra blogiausia. Išmokite vairuoti žiemą ir, garantuoju, jums tai labai patiks.