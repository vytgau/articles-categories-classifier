Ši sistema yra nelyginamai pranašesnė už įprastus hidraulinius amortizatorius. Visų pirma, „eROT“ padės sutaupyti degalų. Automobiliui važiuojant nelygiu keliu važiuoklė turi atlikti neįtikėtiną kiekį judesių – kiekvienas ratas ne tik sukasi aplink savo ašį, bet juda ir vertikalioje ašyje (aukštyn ir žemyn). Automobilių gamintojams seniai knietėjo kaupti ir panaudoti šią kelio nelygumų teikiamą energiją, tačiau sukurti efektyvią sistemą kol kas niekam nepavyko. „Audi“ nusprendė visiškai atsisakyti hidraulinių amortizatorių, juos pakeisti elektromechaniniais, kurie taps neatskiriama 48 voltų sistemos dalimi. Šie amortizatoriai pavers kinetinę energiją elektra, kuri vėliau gali būti panaudoti hibridinei automobilio sistemai. Žinoma, „eROT“ sistema turės ir kitų pliusų. Ja bus galima visiškai laisvai reguliuoti važiuoklės parametrus. Nors ir dabar egzistuoja sistemos, galinčios pažeminti ir pakietinti automobilio važiuoklę, jos yra gana ribotos, nes įprastas hidraulinis amortizatorius priklausomas nuo savo mechaninių parametrų. „Audi“ sukurta „eROT“ sistema yra visiškai programuojama, todėl gali tobulai prisitaikyti prie vairuotojo vairavimo stiliaus bei kelio būklės. Galiausiai, visa ši sistema išdėstyta horizontaliai, todėl užima mažiau vietos – galima numanyti, kad „Audi“ automobilių bagažinės ateityje dėl to kiek praplatės. „Audi“ teigia, kad pati sistema mechaniškai nėra labai sudėtinga. Speciali „eROT“ atraminė svirtis juda vertikalia ašimi, sugerdama kinetinę rato judėjimo energiją. Ši svirtis per krumpliaračių sistemą yra sujungta su generatoriumi, kuris gamina elektros energiją. „eROT“ yra kompaktiška, neįtikėtinai lanksti ir efektyvi sistema. „Audi“ jau spėjo atlikti keletą bandymų – lygiame kelyje „eROT“ galingumas yra apie 3 vatus, duobėtame kelyje – apie 613 vatų. Skaičiuojama, kad „eROT“ sistema leis sumažinti automobilio išmetamo anglies dvideginio kiekį trimis gramais kiekvienam nuvažiuotam kilometrui, kuro sąnaudas – 0,7 l/100 km. Šie duomenys neleidžia suabejoti – „eROT“ sistema jau yra įrašyta „Audi“ automobilių ateityje. Dabar belieka laukti ir tikėtis, kad elektromechaniniai rotaciniai amortizatoriai naujuose automobiliuose pasirodys greitai ir visi žadami privalumai – preciziškai kontroliuojami važiuoklės nustatymai, mažesnės kuro sąnaudos ir papildoma vieta automobilio bagažinėje – vartotojų nenuvils.