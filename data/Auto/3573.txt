O. Blume teigimu, „Porsche“ planuoja siūlyti įvairių elektrinių automobilių modelių – skirsis jų galia ir programinės įrangos atnaujinimų galimybės. „Kol kas dar nesame galutinai apsisprendę, bet svarstome didesnės galios variantus. Pavyzdžiui, jeigu turėsite 400 arklio galių, bus galima jų kiekį pasididinti iki 450 arklio galių“, – žurnalistams Ženevos automobilių parodoje sakė „Porsche“ vykdomasis vadovas. Kalbant apie „Mission E“, jame bus įdiegta ir taip vadinamo ketvirtojo lygio autonomiško vairavimo technologija, kuri leis automobiliui savarankiškai priimti sprendimus praktiškai visose situacijoje, tačiau „Porsche“ teigia, kad bent jau kol kas neleis technologijoms visiškai perimti vairuotojo vaidmens. „Taip, įstrigus spūstyse pasitaikys situacijų, kai galėsite ramiai pavartyti laikraštį, tačiau mūsų klientams vairavimas yra malonumas, tad taip ir liks“, – per interviu ne kartą akcentavo O. Blume. Nuo tada, kai 2015 metais Frankfurto automobilių parodoje buvo pristatytas „Mission E“ koncepcinis modelis, jame pakito daug kas, tačiau keli svarbūs aspektai išliko. Prieš dvejus metus „Porsche“ atstovai tvirtino, kad per 15 minučių šio automobilio bateriją bus galima įkrauti iki 80 proc., o su tiek energijos pavyks nuvažiuoti 500 kilometrų. Šį faktą automobilių gamintojo iš Vokietijos vadovas patvirtino ir per šį interviu. Be to, „Porsche“ prieš dvejus metus pristatyto koncepcinio modelio aprašyme teigta, kad šio automobilio galia – 600 arklio galių, o nuo nulio iki 96 kilometrų per valandą greičio jis įsibėgėja per 3,5 sekundes. „Mission E“ bus kuriamas trijų naujų elektrinių automobilių platformų pagrindu, bendradarbiaujant su „Volkswagen Group“. Platforma taip bus paremta ir „Audi“ „E-tron Quattro“ SUV koncepciniu modeliu. O. Blume teigimu, bus apsistota prie 800 voltų įkrovimo sistemos, kuri buvo numatyta ir koncepciniame modelyje. „Porsche“ tikisi prakybą elektriniais automobiliais pradėti 2019 metų pabaigoje.