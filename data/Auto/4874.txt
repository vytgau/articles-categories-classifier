Automobilių žurnalistas Ramūnas Fetingis pataria, kad pradėti reikėtų nuo automobilio: sužinoti jam rekomenduojamą padangų dydį, patikrinti, ar ant jo uždėti originalūs ratlankiai. „Gamintojas visada rekomenduoja konkrečiam automobiliui tinkamiausią padangų dydį – jis būna parašytas degalų bako dangtelio vidinėje pusėje ar ant vairuotojo durelių slenksčio. Jeigu automobilį pirkote naudotą, jis gali turėti neoriginalius ratlankius – tuomet padangų dydį reikia derinti pagal juos“, – sako R. Fetingis. Automobilių specialistas priduria, jog skirtumas yra ir tarp transporto priemonės tipo – gamintojai kuria skirtingai paženklintas padangas visureigiams, paprastiems automobiliams, sportiškoms mašinoms ar mikroautobusams. Dygliuotos – ne panacėja Žiemines padangas pagal jų tipą galima skirstyti į tris: dygliuotos, minkšto protektoriaus mišinio nedygliuotos ir kieto protektoriaus mišinio nedygliuotos. Kuo jos skiriasi? „Prieš priimant sprendimą, kokias padangas įsigyti, svarbiausia įvertinti savo poreikius. Ar daug keliaujate gerai prižiūrimomis automagistralėmis? Ar dažnai važinėjate žvyrkeliais? Ar tenka išvažiuoti į Vakarų Europą? Tai yra esminiai klausimai, kuriuos reikia sau užduoti prieš renkantis padangas“, – tikina „Goodyear“ filialo Lietuvoje vadovas Elmantas Latkauskas. Kieto gumos mišinio padangos yra tinkamos žmonėms, kuriems automobilis nėra pirmo būtinumo susisiekimo priemonė arba jis yra naudojamas tik gerai prižiūrimuose keliuose. Tokių padangų sukibimas su sniegu ar ledu – prasčiausias, tačiau jos geriau nei kitos žieminės elgiasi per lietų ar ant sauso asfalto esant teigiamai aplinkos temperatūrai. Minkšto gumos mišinio padangos puikiai atlieka savo funkciją ant sniegu nukloto asfalto bei ledo ir yra populiarios „lietuviško“ klimato šalyse. Savybėmis ant ledo jos gerokai lenkia kieto gumos mišinio padangas, tačiau dygliuotoms vis tiek neprilygsta. Dygliuotos padangos užtikrina geriausią sukibimą su ledu ar suplūktu sniegu, tačiau jų savybės prasčiausios ant sauso asfalto. Taip pat jos skleidžia daugiau triukšmo. „Net ir pačias geriausias padangas nusipirkęs žmogus gali likti nusivylęs, jeigu jos neatitiks lūkesčių. Pavyzdžiui, mieste dažniausiai važinėjantis žmogus, įsigijęs dygliuotas padangas, gali likti nusivylęs jomis dėl keliamo triukšmo ir prastesnių savybių nuvalytuose keliuose. Taip galima susigadinti nuomonę ne tik apie padangų tipą, bet ir apie jų gamintoją“, – teigia E. Latkauskas. Analogiškai į poreikius atsižvelgti turėtų ir kiti vairuotojai: jeigu maršrute bent kartą į savaitę pasitaiko rečiau valomas žvyrkelis, dygliuotos padangos atsipirks su kaupu. Tik nereikėtų pamiršti, jog jomis apautu automobiliu galima vykti tik į šiaurę – Lenkijoje ir kitose į Vakarus esančiose valstybėse jos draudžiamos. Testai – kompetentingi Vokietijos automobilininkų klubas ADAC, žurnalas „Auto Bild“ ir kiti leidiniai kasmet atlieka įvairiausius padangų bandymus. Ar verta jais pasitikėti? E. Latkauskas teigia, jog didžiųjų leidinių bandymai yra atliekami kompetentingai, tad jais galima vadovautis renkant tiek žieminį, tiek vasarinį apavą automobiliui. Testų rezultatuose tarp „premium“ padangų gamintojų paprastai įsiterpia ir vienas kitas biudžetinės klasės, gerokai pigesnis produktas. Tačiau tai toli gražu nereiškia, kad pigi nežinomo gamintojo padanga prilygsta brangesnei. „Viena pagrindinių priežasčių, kodėl taip atsitinka – padangų dydis. Bandymai atliekami su vieno dydžio padangomis, tačiau to paties modelio, tik kitų išmatavimų padangų savybės gali skirtis. Tai ypač pastebima bandant pigias padangas: vieno dydžio rezultatai puikūs, o kito – pačiame lentelės gale“, – įspėja specialistas. Jo teigimu, gerai žinomo „premium“ padangų gamintojo tiek R15, tiek R17 skersmens įvairiausių išmatavimų padangos elgsis panašiai. Tuo tarpu biudžetinių padangų gamintojai neretai sukuria modelį, kuris vieno išmatavimo teste pasirodo puikiai, o visuose kituose – prastai. Reklamose tuomet demonstruojami to testo rezultatai, kuriame padanga pasirodė puikiai ir gali būti sukuriamas apgaulingas įspūdis apie „gerą, bet labai pigią padangą“. Būdų, kaip išsirinkti tinkamiausią produktą, daug. Galima gilintis į testų rezultatus ir jų atlikimo metodiką, pasinaudoti didžiųjų padangų parduotuvių specialistų patarimais ar vadovautis reklamomis, tačiau, kaip pabrėžė E. Latkauskas, svarbiausia – išsirinkti tas padangas, kurios geriausiai atitinka individualų važinėjimo stilių ir kelių būklę.