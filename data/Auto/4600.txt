Priimdama sprendimą, savivaldybė kartu su Automobilių kelių direkcija nagrinėjo eismo situaciją, srautus ir jų greitį tiek Vakarinio aplinkkelio etapuose, tiek Gariūnų gatvėje, Vilniaus pietiniame aplinkkelyje, Kirtimų gatvėje. Bendras kelio ruožas jungia magistralinius kelius A 1 Vilnius – Kaunas – Klaipėda, A 15 Vilnius – Lyda bei A2 Vilnius – Panevėžys. Tačiau yra numatyta ir išimčių, kur greitis bus sumažintas iki 70 km per valandą dėl saugumo: ties dviejų lygių sankryžomis su Šiaurine ir Ukmergės gatvėmis, ties persirikiavimo juostomis, Gariūnų gatvėje ties šviesoforais reguliuojama sankryža su Paneriškių gatve. Toks pat greitis yra numatytas ir Vilniaus Pietiniame aplinkkelyje ties persirikiavimo juostomis, nuovažomis į teritorijas. „Eismas turi būti leidžiamas tokiu greičiu, koks jis yra saugus. Padidinus greitį aplinkkelyje nuo 80 iki 90 kilometrų per valandą, bus užtikrintas sklandus ir greitas transporto priemonių eismo srautas. Šiuo koridoriumi tranzitinis transportas aplenks miesto centrą, tai pat paskirstys transporto srautus į vakarinius miesto rajonus. Tuo tarpu kitur, siekiant užtikrinti pėsčiųjų saugumą, eismo greitis bus ribojamas“, - sako Vilniaus meras Remigijus Šimašius. Savivaldybė nuo gruodžio išplėtė gyvenamosios zonos ribas ir eismas sulėtės Senamiestyje - laikydamiesi Kelių Eismo Taisyklių, vairuotojai Senamiesčio gyvenamojoje zonoje gali važiuoti ne didesniu nei 20 kilometrų per valandą greičiu. Pėstieji vilniečiai ir miesto svečiai Senamiestyje galės vaikščioti važiuojamąja dalimi visoje gyvenamojoje zonoje, kurioje pėstieji turi pirmumo teisę prieš transporto priemones. Kelio ženklais „Gyvenamoji zona“ buvo pažymėtos tokios gatvės, kaip Vilniaus, Labdarių, Totorių, Benediktinių, Šv. Ignoto, A. Strazdelio, Šv. Dvasios, Arklių, Karmelitų, Visų Šventųjų, Mėsinių, Dysnos, Šiaulių, Ašmenos, Žemaitijos, Lydos, Kėdainių, Pranciškonų.