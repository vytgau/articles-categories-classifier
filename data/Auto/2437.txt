Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2011 m. „Dacia Duster 1.5 dCi“: kai taupyti nebeapsimoka Ko galima tikėtis iš nebrangaus SUV? Jau žinome, kad nieko gero. Per ištvermės išbandymo maratoną rumunų „Dacia Duster 1.5 dCi“ kelis kartus rimtai įkliuvo. Atrodo tik „Dacia“, o sąskaitoje įrašyta suma siekia beveik 15,9 tūkst. eurų. Taip tikrai gali būti? Ką gi, pirmiausia reikia sutikti su tuo, kad mūsų kolegos vokiečiai nebuvo per daug kuklūs. Vietoje „plikos“ „Duster“ versijos už šiek tiek daugiau nei 10,7 tūkst. eurų ilgalaikiam 100 000 km išbandymui buvo pasirinkta prabangiausia „Prestige“ versija (Lietuvoje tokios komplektacijos automobilis neparduodamas) su dyzeliniu 1.5 dCi/110 AG varikliu, 4x4 pavara, odiniu salonu ir ESP. Taigi dabar kaina, atrodo, lyg ir būtų pateisinama, nes už panašų automobilį konkurentai – net ir korėjiečiai – dažnai prašo gerokai daugiau. Patrauklios „Dacia“ automobilių kainos neatsiranda iš niekur. Rumunų markė priklauso „Renault“ koncernui ir savo automobilius dažniausiai surenka tiek iš dabar naudojamų, tiek iš jau nebegaminamų prancūzų automobilių detalių. Taigi rumuniškų automobilių gamybos sąnaudos nedidelės. O prestižas? Žinoma, ne šiuokart. Vis dėlto šis faktas testuotojų nė kiek neatgrasė, o kai kuriuos tai net, sakytume, savotiškai „vežė“. „Pagaliau testuojame automobilį, kuris nė kiek neveidmainiauja. Jame nėra niekam nereikalingų „fejerverkų“, – šis testo dienoraščio įrašas puikiai atspindi tarp kolegų vokiečių vyravusias nuotaikas „Dacia“ ištvermės maratono nuotykių pradžioje. Gera testuotojų nuotaika dingo taip pat greitai, kaip ir atsirado. Pirmos rimtos pastabos buvo skirtos varikliui: „Greičių dėžės pavaros tokios trumpos, kad pasiekus 125 km/val. greitį apsukų matuoklio rodyklė, kai įjungta aukščiausia (šešta) pavara, rodo 3000 aps./min. Nenuostabu, kad „Duster“ yra tiesiog tikras „rajūnas“. Per visą ilgalaikį testą vidutinės degalų sąnaudos siekė 8,2 l/100 km. Išties daug, atsižvelgiant į tai, kad šiuo „Dacia“ gana dažnai buvo važiuojama greitkeliais. Važiuojant įprastai lengvai buvo pasiekiamas rezultatas su šešetuku prieš kablelį. Viena sėdynė pradėjo klibėti vos po kelių mėnesių nuo testo pradžios – prastokas startas. Testuotojai taip pat aptiko ir keletą erzinančių smulkmenų: pirmiausia, tai susiję su langų atidarymu – norint atverti langą iki galo, stipriai nuspaustą mygtuką reikia laikyti keletą sekundžių, antra – prasta bagažinės užuolaidėlės kokybė, trečia – nėra termometro. Daugeliui vairuotojų tiesiog dvokė plastikas, iš kurio pagamintas prietaisų skydelis. Nemalonus kvapas itin jautėsi tada, kai „Duster“ ilgai stovėdavo saulės atokaitoje. Tačiau tikėtis kokių nors ypatingų stebuklų už tokių pinigus – tikrai neverta... O štai tinkamai veikiančios mechanikos – tikrai taip. Blogiausia tai, kad ir čia „Duster“ greitai įkliuvo. Įveikus mažiau nei 18 000 km, pavarų dėžė pradėjo skleisti pirmuosius nemalonius garsus: „Perjungiant į trečią pavarą pasigirsta klaikus girgždesys“. Šis trūkumas išryškėjo pakeliui į Rumuniją, todėl nusprendėme išbandyti netradicinį terapijos metodą. Deja, apsilankymas Sambatos vienuolyne, kuriame „Duster“ buvo... pašventintas švęstu vandeniu, nedavė laukto rezultato. Įveikus dar 8000 km, kovą su triukšmaujančia transmisija buvo nutarta baigti oficialiame rumuniškų automobilių servise. Deja, vizitas į remonto dirbtuves bėdos neišsprendė: ir pakeitus alyvą beveik kaskart jungiant trečią pavarą pasigirsdavo girgždesys. Pagaliau (rida 33 413 km) serviso meistrai nusprendė pakeisti greičių dėžę. Pasitaikius progai buvo pakeista degalų bake esanti plūdė. Nuo pat testo pradžios bandėme susidoroti su rūpesčiais, kurie kildavo dėl blogai veikiančios rodyklės – tai matydavome, kad „Duster“ degalų bakas yra pilnas, tai po akimirkos sužinodavome, kad jų beliko tik pusė. Todėl borto kompiuteris negalėjo tinkamai apskaičiuoti nuotolio ir galiausiai atsisakė su mumis bendradarbiauti. „Neįtikėtinas įžūlumas! Būtent tada, kai važiuoju naudodamas degalų likučius, norėčiau žinoti, kiek kilometrų dar liko“, – šis testo dienoraščio įrašas puikiai apibendrina nemalonią situaciją. Bet tai dar ne viskas: pakeitus plūdę teko sumontuoti naują prietaisų komplektą(!). Dar labiau stebina tai, kad servise nebuvo atsižvelgta į buvusią ridą ir „Duster“ iš serviso išvažiavo su nuliukus rodančiu odometru(!). Ar rūpesčiai baigėsi? Deja, ne. Po kelių tariamos ramybės mėnesių vėl „prašneko“ greičių dėžė. Tai įvyko Šveicarijoje ir mums teko kreiptis į Ciuriche esantį oficialų servisą. Įtarimų kilo dėl alyvos, į kurią galėjo patekti vandens. Grįžtant namo „Duster“ ir vėl atsidūrė „nuosavame“ servise, priežastis – pagrindinio sankabos cilindro gedimas. Atrodo, į jį pateko oro, kai mašina važiavo greitkeliu. Norint pakeisti šią detalę, teko išmontuoti visą greičių dėžę. Tarp apsilankymų servisuose rumunų SUV surinko ir nemažai pagyrimų. Vienas testuotojų – medžiotojas mėgėjas – įvertino kai kurias „Duster“ visureigio galimybes. Jam patiko ir tai, kad prietaisų skydelį galima drąsiai valyti paprastu šveitimo šepečiu: „Tobulas kaimo automobilis. Gana atsparios plastikinės detalės ir apdaila, kuri visai neatrodo prasčiau net ir nubrozdinta“. O 443 litrų tūrio bagažinėje nesunkiai tilps sumedžiotas šernas. Pagyrimo žodžių nusipelnė ir amortizavimo kokybė: „Kuo blogesnis kelias, tuo geriau jautėsi „Duster“ keleiviai“. Trūkumas – užsispyrusi ir netiksli stabdžių sistema. Daugybė nuotykių nė vieno „Duster“ visureigį testavusio mūsų kolegos nepaliko abejingo. Tačiau karčių ašarų baigus ištvermės maratoną dėl jo nelieta – per daug dažnai jau rumunas gedo. Surinkti 30 baudos taškų nustūmė jį į 78 vietą ir lėmė nepatenkinamą įvertinimą – 3 balai. Vis dėlto mūsų kolegos yra objektyvūs. Teigiamą įspūdį jiems paliko gera variklio 1.5 dCi būklė, nors prancūzų dyzelis jau spėjo pelnyti gendančio motoro reputaciją. Rumunų įmonė įrodė, kad sugeba gaminti pigius ir gerus automobilius – anksčiau 100 000 km nuotolį įveikęs „Logan MCV“ gavo penkis balus. Tikimės, kad tai tik laikinas „Dacia“ markės nuosmukis, kurio kaltininkas yra „Duster“. Gedimai ir remontai 25 093 km Pakeista pavarų dėžės alyva (pagal garantiją). 33 413 km Pakeista pavarų dėžė (pagal garantiją); Pakeista degalų bako plūdė ir prietaisų komplektas (pagal garantiją); Pakeistas netinkamai pritvirtintas vairuotojo sėdynės stelažas (pagal garantiją). 52 809 km Vėl pakeista pavarų dėžės alyva (pagal garantiją). 52 853 km Pakeistos abi priekinių posūkių žibintų lemputės (15,64 Eur). 58 576 km Pakeistas greičių dėžės pagrindinis sankabos cilindras (pagal garantiją). 67 237 km „Duster“ variklis persijungia į avarinį režimą. Iš naujo užvedus automobilį problema išnyksta (pagal garantiją). Komentarai išardžius po testo: paaiškėjo vietos, kurių sąskaita buvo sutaupyta daugiausia Pirmoji greičių dėžė „kapituliavo“ testo eigoje, todėl nenuostabu, kad jai buvo skirtas ypatingas dėmesys – juk įveikti viso labo tik 33 413 km. Turime gerą naujieną: antroji greičių dėžė, įveikusi 70 704 km, ir toliau atrodė labai gerai, o jos elementų būklė nekėlė jokių įtarimų. Svarbu ir tai, kad jokių pėdsakų nepaliko net važiavimas su sugedusiu pagrindiniu sankabos cilindru. Visi į „Duster“ visureigį montuojami varikliai – tarp jų ir 1.5 dCi – yra „Renault“ kūriniai. Apie juos galima tarti tik gerus žodžius, nes nuodugni apžiūra neatskleidė jokių nusidėvėjimo požymių. Tyrimas galios matavimo stende parodė 3 AG didesnę galią, nei deklaruoja „Dacia“ automobilių gamintojas. Mažiau patiko aplinkui matomi taupymo požymiai, pavyzdžiui, tik iš vienos (priekinės) pusės nudažytas variklio blokas. Nelabai patiko ir važiuoklės kokybė. Ardant automobilį pastebėta daugybė rūdžių židinių – daugiausia rėmo priekinėje dalyje šalia sujungimo su priekiniu statramsčiu. Paviršutiniškų rūdžių rasta ir ant viršutinio atskiriamos sienelės krašto. Ką gi, nedidelė „Dacia“ kaina nėra iš piršto laužta.  Vien automobilio karkasas atrodo gana pigiai, o važiuoklė tam tikrose vietose pasirodė labai subtili: atskiros detalės trinasi tarpusavyje, gadindamos dažų ir grunto sluoksnius. Daugiau taupymo pavyzdžių? Prašome – prastai apsaugoti variklio elementai. Jokių pastabų neturėjome dėl uždarų ertmių apsaugos – čia „apsigyventi“ korozija neturi jokių šansų. Kokie jausmai, kai įveiktas 100 000 km atstumas ir automobilis išardytas? Jie labai skirtingi. Aiškiai matyti, kad buvo stengiamasi išspausti maksimumą iš jau šiek tiek pasenusių techninių sprendimų. Ir, atrodo, tai padaryti pavyko. Deja, akivaizdus noras kuo daugiau sutaupyti labai jau aiškiai matyti. Tikimės, kad „Dacia“ imsis darbo ir ateityje pašalins trūkumus, nes visas galimybes ir potencialą jie tikrai turi! Išvada „Duster“ sužadino įvairialypius jausmus: viena vertus visureigis nekainavo labai daug ir gerai susidorodavo su ne itin rimta bekele, kita vertus – jis gedo taip dažnai, kad pamėgti rumuną buvo išties sunku. Kai kalbama apie greičių dėžę, kyla klausimas, ar nereikėjo pirmiau atkreipti dėmesį į pirmosios greičių dėžės sankabos cilindrą ir tik po to pulti vieną greičių dėžę keisti kita... Techniniai gamintojo duomenys Variklis – tipas/cilindrų sk./vožtuvai: turbodyz./L4/8 Darbinis tūris (cm3): 1461 Maks. galia AG esant aps./min.: 109/4000 Maks. sukimo momentas (Nm esant aps./min.): 240/1750 Maks. greitis (km/h): 168 Pavarų dėžė: 6/mech. Stabdžiai: priek./gal.: disk.vent./būgn. Ilgis/plotis/aukštis (mm): 4315/1822/1695 Padangų dydis: 215/65 R16 Automobilio svoris/kraulumas (kg): 1412/432 Bagažinės talpa (l): 443/1604 Degalų bako talpa (l): 50