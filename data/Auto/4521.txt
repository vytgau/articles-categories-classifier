Todėl naujos kartos „Discovery“ tapo apie 300 kg lengvesnis už pirmtaką ir dabar svers apie 2,2 tonos (priklausomai nuo variklio). Variklio skyriuje bus montuojami „Ingenium“ šeimos keturių bei šešių cilindrų tiek benzininiai, tiek dyzeliniai agregatai. Baziniu taps dviejų litrų keturių cilindrų 180 AG „turbodyzelis“, o galingesnė jo versija su dviem turbinomis pasieks 240 AG ir 500 Nm parametrus. Tuo metu naujos kartos 3 litrų turbodyzelinės jėgainės galia sieks 258 AG bei išvystys 600 Nm maksimalų sukimo momentą. Didžiausią galią siūlys 3 litrų benzininis motoras su turbininiu ir mechaniniu kompresoriais, kuris generuos 340 AG ir 450 Nm.  Beveik 5 metrų ilgio kėbulas ir beveik 3 metrų ilgio ratų bazė signalizuoja apie erdvumą. Automobilis gali būti penkiavietis arba septynvietis pagal užsakymą. Septynių sėdynių modelyje išlieka 258 litrų tūrio bagažinė, o penkiavietyje modelyje erdvės už sėdynių dydis net viršija 900 litrų. Palikus tik priekinę sėdynių eilę bus galima gabenti virš 2000l tūrio krovinį. Aukštesnio įrangos lygio modeliuose bus siūloma „InControl Touch Pro“ multimedijos sistema su 10 colių skersmens lietimui jautriu aukštos raiškos centriniu ekranu. „Land Rover“ pirkėjai taip pat galės rinktis 10 arba 16 garsiakalbių aukštos kokybės „Meridian“ garso sistemas bei keturių zonų klimato kontrolę. Galinių sėdynių atlošuose galima sumontuoti 8 colių skersmens ekranus, automobilyje taip pat bus net devyni USB lizdai ir beveik 50 litrų bendros talpos dėtuvės, kuriose galima pasidėti mobiliuosius įrenginius ar kitus daiktus. Už papildomą mokestį bus siūloma jau „Jaguar F-Pace“ modelyje matyta beraktė sistema – iš tvirtų medžiagų pagaminta, vandeniui atspari apyrankė, kurioje sumontuotas elektroninis automobilio raktas. Pneumatinė pakaba suteikia galimybę prošvaisą padidinti iki 28,3 cm, o visureigyje montuojama „Terrain Response 2“ sistema pagal išorės sąlygas adaptuoja variklio, pavarų dėžės ir pakabos darbą. Anot gamintojų, „Land Rover Discovery“ galės įveikti maksimalią 90 cm gylio brastą, o apie vandens lygį informuos šoniniuose veidrodėliuose sumontuoti davikliai. Naujos kartos „Discovery“ taip pat galės vilkti iki 3,5 tonos svorio priekabą, kurios kontrolei numatytas elektroninis pagalbininkas. Automobilio kaina prasidės nuo 52 tūkst. 400 eurų, o prekyboje penktosios kartos „Land Rover Discovery“ pasirodys ateinantį pavasarį.