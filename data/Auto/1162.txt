Automobilį patobulino „Bet kurios srities specialistas svajoja apie tai, kad galėtų dirbti tik vienintelį darbą ir visiškai jam susikoncentruoti. Fotografai – taip pat. Geras pasiruošimas bet kuriam renginiui prie tos vizijos priartina, o automobilis – vienas svarbiausių pasiruošimo elementų“, – teigia projekto #iGo2Dakar dalyvis Andrius Laucius. Uždaroje trasoje vykstančiuose renginiuose automobilis žurnalistui nėra reikalingas, tačiau raliuose ar ralio maratonuose be jo išsiversti neįmanoma. „Man svarbiausia, kad automobilis mane nuvežtų į vietą, o kelionės metu galėčiau bent pasidėti kompiuterį ant kelių ir įkrauti savo naudojamus prietaisus: nešiojamąjį kompiuterį, fotoaparatą, telefoną ar kitą įrangą. Todėl ir projekto „Nissan Navara“ teko kiek patobulinti ir pritaikyti prie mūsų poreikių“, – pasakoja A. Laucius. Dar Lietuvoje vyrai automobilio salone sumontavo 4 papildomas USB jungtis – jų „Navara“ iš viso turės 5. Prie keleivio kojų dar įrengtas srovės keitiklis iš 12V į 220V, tad automobilis turi ir visiems buities įrenginiams tinkamą rozetę. Tokios įrangos pakaks visiems ekipažo nariams net jeigu jų ir būtų daugiau, nes „Navara“ jau standartiškai montuojami trys 12V lizdai.  „Daugelį dalykų galima įkrauti naudojant USB jungtį: telefoną, stabilizatorių, įvairias nedideles kameras. Tačiau kompiuteriui ar veidrodiniam fotoaparatui reikia „normalios“ rozetės. Per dvi Dakaro savaites daugybę laiko praleisim automobilyje, nuvažiuosim apie 10 tūkst. kilometrų, tad be rozetės išsiversti būtų labai sunku – tektų stoti pakelės degalinėse ir prašyti, kad „duotų elektros“. Yra tekę taip daryti – nenorėčiau kartoti“, – juokauja fotografas. Nuvažiuoti bet kur Projekto #iGo2Dakar komandos tikslas – pateikti kuo daugiau įspūdžių iš Dakaro ralio, jo dalyvių ir fanų gyvenimo bei trijų Pietų Amerikos valstybių – Peru, Bolivijos ir Argentinos – kasdienybės. Norint tą padaryti, automobiliui reikia daugiau nei tik galingo akumuliatoriaus. „Didesnio pravažumo automobilis medijos komandai yra būtinas. Pikapas nėra pats komfortiškiausias pasirinkimas darbui kompiuteriu važiuojant – mikroautobusas būtų patogesnis. Tačiau tokį automobilį rinktumėmės Lietuvos ralio greičio ruožams. Dakare pravažumas – pirmoje vietoje ir šioje srityje kompromisų būti negali, tad važiuodami su „International pick-up of the Year 2016“ konkurso nugalėtoju esame ramūs. Tą pabrėžia ir organizatoriai – komandos beveik be išimčių privalo turėti tik keturiais ratais varomus automobilius“, – teigia projekto sumanytojas Mindaugas Plukys. Kitas svarbus dalykas žurnalistams – talpa. #iGo2Dakar projekto dalyviai turi sutalpinti trijų savaičių mantą ir daugybę kilogramų papildomos įrangos į vieną automobilį. Tai, pasak M. Plukio, irgi sufleruoja automobilio pasirinkimą – šis turi būti didelis ir erdvus. O geriau už pikapą pravažumą ir talpumą derinančio automobilio nerasi. „Navara“ bagažinė didžiulė ir yra atskirta nuo salono, tačiau dalį daiktų reikia turėti kartu su savimi – pavyzdžiui, fotoaparatą ir kompiuterius. Pakelėje pamačius šuoliuojančią lamą, nestosi ir nelipsi į bagažinę pasiimti fotoaparato“, – juokdamasis pavyzdį pateikė M. Plukys.