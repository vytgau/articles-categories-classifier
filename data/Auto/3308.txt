Vairuojančių moterų asociacijai atstovavęs ekipažas ralyje varžėsi automobiliu, pritaikytu valdyti tik rankomis, o už jo vairo sėdėjo Agnieška Toločko. Nuo gimimo vaikščioti negalinčiai merginai, „Moterų ralyje“ dalyvavusiai pirmą kartą, talkino Ilona Steponėnė, Jolita Kuliešytė ir Žydrė Gedrimaitė. „Vis dar negaliu patikėti, kad laimėjome, labai daug emocijų ir tik pažiūrėjus į namie stovinčią taurę suprantu, kad tikrai nugalėjome, – kitą dieną po pergalės sakė Agnieška Toločko. – Labai džiaugiuosi, kad „Racing Ladies“ pasiūlė dalyvauti „Moterų ralyje“. Buvau nusiteikusi tik pabandyti, tačiau komanda buvo puiki ir labai draugiška, užduotis pavyko atlikti gerai, jautėmė, kad neblogai sekasi ir supratau, kad reikia ne tiesiog bandyti, o važiuoti iki galo. Tačiau prisipažinsiu, laimėti nesitikėjome.“ Dėl negalios vairavimo neatsisakiusi Agnieška sako būtinai rekomenduosianti kitąmet ralyje dalyvauti ir kitoms mergaitėms bei moterims, kurios nevaikšto. Vos 30 sek. nuo nugalėtojų atsiliko ir antrąją „Moterų ralio“ vietą iškovojo Justės Strups, Gintarės Čičinskienės, Gretos Paliulionytės ir Dovilės Lučinskienės ekipažas „Baaaikit, nemanau“. Pasak Justės Strups, sudėtingiausia buvo išlaikyti dėmesį ir koncentraciją visas 8 ralio valandas. „Užduotys buvo įveikiamos, man, kaip vairuotojai, labiausiai patiko vidutinio greičio rungtis, pilna azarto. Žinoma, kai kurioms merginoms iššūkiu tapo fizinio pasirengimo reikalaujančios užduotys, pavyzdžiui, užbėgti į kalną, tačiau džiaugiuosi, kad pavyko jas visas įveikti ir nepasiklysti. Jautėme, kad neblogai sekasi, labai nevėlavome, labai neskubėjome, tad tikėjomės būti tarp Top-20. Didžiausią nerimą kėlė tai, jog nebuvo aišku, ar teisingai atsakėme į klausimus“, – įspūdžiais dalinosi J. Strups. Tik 8 sekundės nuo 2-osios vietos laimėtojų skyrė ekipažą „Red in black“, kurį sudarė Sandra Trinkūnienė, Beata Lebionkaitė, Indrė Milkė ir Aida Aušvicienė. Pirmą kartą „Moterų ralyje“ dalyvavusios uteniškės neslepia, turėjo tikslą patekti į geriausiųjų šimtuką, svajojo apie penkiasdešimtuką, tačiau nei viena nedrįso garsiai prabilti apie dvidešimtuką. „Apdovanojimų ceremonijos metu, paskelbus 4-osios vietos laimėtojus, jau norėjome važiuoti namo. Galvojome, vėlu, iki namų Utenoje dar valanda kelio, į Top-20 jau nepatekome. O kai paskelbė 3-iąją vietą laimėjusį ekipažą, pasirodė, kad tai mes! Neįtikėtina, neturėjome nuojautos, kad taip gerai sekėsi, tad dar negalime tuo patikėti. Esame labai laimingos ir dėkingos organizatoriams – esu dalyvavusi ne vienose orientacinėse varžybose, bet dar niekur neteko matyti tokio pasirengimo, aiškiau ir išsamiau aprašyti instrukcijų dalyviams neįmanoma“, – sakė „Red in black“ narė Sandra Trinkūnienė. Balandžio 22 d. ryte startavusios Vilniuje, prie prekybos ir pramogų sostinės „Akropolis“, „Moterų ralio“ dalyvės įveikė vaizdingą 308 km ilgio maršrutą, besidriekusį Vilniaus, Molėtų, Anykščių ir Ukmergės apylinkėmis. Pirmąją, greituminio slalomo rungtį, išbandė ir kelių policijos ekipažas, kartu su ralio organizatoriais vykdęs prevencinę akciją. Aplankiusios ne vieną dvarą ir aibę kitų lankytinų Lietuvos objektų, atlikusios daugybę įvairių užduočių, tarp kurių ir čiuožimas, pripučiamas iššūkis bei kitos sportinės rungtys, „Moterų ralio“ dalyvės išsiaiškino ne tik prizinių vietų laimėtojas. Jau tradiciškai šio unikalaus, moterims skirto renginio, dalyvėms atitenka ir papildomos nominacijos. Šiemet buvo įvertinti ryškiausias, elegantiškiausias, azartiškiausias, sportiškiausias, geriausios nuotaikos ekipažai, taip pat buvo įteiktos „Paguodos“ ir „Speedway“ taurės. „Rally Spirit“ apdovanojimą pelnė „Slaptųjų agenčių“ ekipažas, finišą pasiekęs ant vilkiko. Pasak vienos iš „Moterų ralio“ organizatorių Neringos Simson, tai jog nugalėtojų ekipažus skiria sekundės, įrodo, kad dalyvės ruošdamosis raliui galvoja ne tik apie savo stilių. „Iš rezultatų matosi, kad bemaž pusė šių metų ralio dalyvių puikiai perprato pagrindinius ralio principus, į laiko kontrolės postus nemažai jų atvykdavo laiku ir negaudavo jokių baudų, o galutinius rezultatus lėmė sekundžių skirtumas. Netgi 100-ąją vietą nuo 1-osios teskiria vos 10 min.“