Tarptautinis draudimų nuo nusikalstamumo biuras (TDNB) Jungtinėse Amerikos Valstijose įsigijo „paslaptingą prietaisą“ ir atliko bandymą, kuris parodė, kad dauguma automobilių lengvai atrakinami ar užvedami vagišių prietaisais. TDNB įsigytas prietaisas veikia tokiu pačiu principu, kaip paslaptingi prietaisai vagišių rankose (užfiksuota apsaugos kamerų, matyta liudininkų, rašyta ne viena medžiaga). TDNB pirko prietaisą iš „užsienio kompanijos“, kuri jį pagamino tam, kad būtų galima patikrinti automobilių pažeidžiamumą. Prietaisas veikia tik mygtuko paspaudimu užvedamus („Keyless“) arba turinčius beraktę užvedimo sistemą automobilius. TDNB atliko bandymą kartu su automobilių pardavėja įmone „CarMax“. Norėta išsiaiškinti, ar prietaisu galima atrakinti automobilį, jį užvesti, nuvaryti, taip pat – ar galima išjungti ir iš naujo užvesti automobilį su berakte užvedimo sistema. Rezultatai išties nustebino. Prietaisą išbandė su 35-iais modeliais, jis atrakino 54 proc. automobilių. Tariamiems vagims buvo leista nuvažiuoti su 51 proc. automobilių. Paskui automobiliai buvo sustabdyti, o prietaisui pavyko vėl užvesti 34 proc. automobilius (prietaisui nepavyko užvesti visų keturių naujų bandytų „Chevrolet“ modelio automobilių). „Įsitikinome, kad šie prietaisai veikia, – rašoma TDNB vadovo Joe Wehrle pranešime. – Galbūt jie veikia ne visus modelius, tačiau pakankamai, kad vagys galėtų nuvaryti, ir gana lengvai. Baugu, kad savininkams nėra įspėjimo ar paaiškinimo. Nebent nusikaltimas būtų užfiksuotas apsaugos kamera, priešingu atveju savininkas ar policija nė nežinos, kas iš tiesų įvyko. Dažnai manoma, kad automobilį nuvilko.“ Apie panašios sistemos veikimą jau skelbė ir Vokietijos automobilininkų klubas ADAC. Nuo tokio išpuolio sunku apsisaugoti, nes vagių įrengimas sustiprina berakčio užvedimo prietaiso siunčiamą signalą. Automobilis „paskatinamas“ atsirakinti. Klausimas, ar automobilių gamintojai pagamins įrengimą, apsaugantį nuo vagišių naudojamų prietaisų. Na, o kol kas TDNB pataria nepalikti automobiliuose vertingų daiktų. 