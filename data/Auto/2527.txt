Kaip rašoma pranešime žiniasklaidai, ištisus metus, vos pasibaigus pernykštėms varžyboms, kurios jau keletą metų iš eilės laimi geriausiojo automobilių sporto renginio rinkimus, šiemetiniams startams rengėsi lenktynių organizatoriai, būrys geriausių šalies ir užsienio sportininkų, komandų vadovų ir strategų, dabar pasiryžusių pademonstruoti neeilinę valią ir ryžtą siekiant pergalės. Tačiau Lietuvą ir jos automobilių sportą ne tik Baltijos šalyse garsinančios „ENEOS 1006 km lenktynės“, tai ne vien motorų gausmas, svylančių padangų kvapas ir upe srūvantis adrenalinas. Tai vienas iš nedaugelio sporto renginių, kuriame mielą sau užsiėmimą randa ir net nelabai besidomintis automobiliais. Estrados ir pramogų pasaulio atstovų pasirodymai didžiojoje lenktynių scenoje, televizijos ir sporto žvaigždės, pretendentės į „Mis Racing“ karūną, draugiški bendraminčių pokalbiai ir diskusijos VIP paviljone – visa tai neatskiriama renginio sudėtinė dalis, kurią irgi lydi ne menkesnis ažiotažas. Kiekvienais metais lenktynės turi savo himną, skambantį ne tik renginio dienomis, bet ir jam jau seniai pasibaigus. Šie metai – ne išimtis, o aštuonioliktojo lietuviškojo maratono himną kūrė charizmatiškasis reperis IronVytas ir jam talkinusi atlikėja Ingrida Kazlauskaitė. Himno premjera jau ketvirtadienį, liepos 20-ąją, Vytauto gatvėje tradiciniame komandų pristatyme ir lenktynių atidaryme, kuris prasidės 10.30 val. Penktadienį nuo 21 val. didžiąją sceną okupuos „Power Hit Radio“ DJ Raminta Vyšnia, kuri ir pati gros, ir siūlys pasiklausyti geriausios šokių muzikos. Kulminacinis renginio momentas – „ENEOS 1006 km lenktynių“ startas. Šeštadienį prie starto linijos tarp daugiau nei keturių dešimčių komandų sportininkų ir būrio garbių svečių matysime Sashą Song, kuris gyvai giedos Lietuvos himną. Sulyg paskutiniais jo akordais Palangos, o kartu ir lenktynių miestelio padangę, sudrebins kurtinantis L39 naikintuvo gausmas. Taip šalies oro pajėgos sveikins lietuviškojo automobilių maratono dalyvius ir žiūrovus. O vakare, belaukiant renginio finišo ir ruošiantis pasveikinti aštuonioliktųjų lenktynių nugalėtojus, didžiojoje scenoje koncertuos jau minėti IronVytas ir Sasha Song, OMG (Olialia music group), o bene labiausiai džiaugiasi ne tik palangiškiai, jog atvykti į lenktynes surado laiko ir staiga išpopuliarėjusi, į įvairiausias scenas dabar mielai kviečiama X faktoriaus nugalėtoja Iglė. 1000 km lenktynėse pernai debiutavo „Miss Racing“ rinkimai, iškart susilaukę didelio ne tik žiūrovų, ypač vyrų, bet ir maratone dalyvaujančių sportininkų dėmesio. „Susilaukus tokio įvertinimo nevalia sustoti, – sako šių rinkimų iniciatorė ir pagrindinė organizatorė, vairuojančių moterų asociacijos „Racing Ladies“ prezidentė Asta Jonušienė. Todėl konkursas tęsiamas ir šiemet, o Palangoje varžysis visos 12 pretendenčių, prieš tris savaites laimėjusios Klaipėdos „Olympic Casino Amberton“ vykusį finalinį atrankinį turą. Itin atsakinga užduotis laukia ir „Miss Racing“ rinkimų vertinimo komisijos, pirmąjį savo verdiktą jau paskelbusios Klaipėdoje. O dabar „Power Hit Radio“ desanto Alekso, Ramintos ir Vaido, makiažo meistrių Olesios Žuravliovos bei Daivos Mazrimienės, pernai pirmąją „Miss Racing“ karūną, o kartu ir lenktynių veido titulą laimėjusios Agnės Kulytės ir A. Jonušienės laukia dar atsakingesnė užduotis – išrinkti pačią pačiausią, kuri visus metus bus tituluojama „Mis Racing 2017“ ir kuriai atiteks „Bauer“ įmonės įsteigtas prizas – rudens atostogų kelialapis į saulėtąją Ispaniją. „Mis Racing“ finalui rengiasi ir ilgametis maratoninių lenktynių Palangoje vedėjas Nerijus, kuris finalui diriguos kartu su TV3 realybės šou „Aš – superhitas“ išgarsėjusia Dovile. Ekscentriška keistuolė Dovilė – pusę pasaulio išmaišiusi kosmopolitė, turinti puikų balsą ir pavydėtinai drąsų charakterį. Beje, ji pažadėjo savo dainomis praturtinti ir „Miss Racing“ rinkimus. Rinkimų organizatoriai neabejoja, jog šiemet gražuolių paradas susilauks dar daugiau dėmesio ir nepaliks abejingų. „Jei kam šie rinkimai ir ne prie širdies, tai mano vyrui Dariui, „ENEOS 1006 km lenktynių“ organizatoriui, – juokauja A. Jonušienė. – Mat pernai, kai prasidėjo „Mis Racing“ konkursas, kone visi fotografai ir televizijos operatoriai pamiršo aštriausias batalijas trasoje ir savo objektyvus nukreipė į gražuoles...“