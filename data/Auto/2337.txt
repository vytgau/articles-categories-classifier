Dideliam sirgalių apmaudui panaši lemtis ištiko ir vieną greičiausių „kvadrinių“ automobilių įskaitos pilotą Vytautą Švedą. Apšilimo metu užfiksavęs trečią geriausią laiką testiniame greičio ruože, po oficialaus starto V. Švedas pernelyg daug slystelėjo viename posūkių ir galine „Mitsubishi EVO X“ dalimi kliudė medį. Nors finišą „Juta Racing“ komandos lyderiai pasiekė savo eiga, mašiną apžiūrėję mechanikai tvirtino, galį ir lauko sąlygomis išspręsti visas problemas, tačiau buvo priimtas sprendimas lenktynes baigti. Savo feisbuko paskyroje V. Švedas netrukus paaiškino kodėl ir atsiprašė savo fanų. „Netoli pirmojo greičio ruožo finišo apmaudžiai paslydom ant „pliurzos“, kliudėm medį ir nugulėm ant šono. Automobilis truputį prarado estetinę išvaizdą, apsibraižė šonus, bet techniškai, atrodo, smarkiai neapgadintas. Pakeitus vieną šakę galbūt pavyktų važiuoti toliau.  Bet šonus nesmarkiai „apgadinom“ ir mudu su Žilvinu. Kol kas sunkoka kvėpuoti ir jaučiasi nesmarkus skausmas. Žiūrėsime, kokia savijauta bus toliau ir tuomet spręsime apie šansus rytoj tęsti varžybas. AČIŪ fanams, kurie padėjo pastatyti automobilį ant ratų. Tai padaryti trukdė medis, bet labai greitai vidury miško atsirado ir kirvis, ir benzininis pjūklas. Čia yra tikra ralio žiūrovų jėga! Nepykit, jei nuvylėm, tačiau visiems fanams esame labai dėkingi už palaikymą bet kokiu momentu“, – rašė V. Švedas. Nepaisant fakto, kad per 4 pirmosios ralio dienos greičio ruožus iš viso dėl avarijų ar gedimų žiūrovų gretas papildyti buvo priversti 9 ekipažai, sportinės intrigos „Samsonas Rally Rokiškis“ atseikėjo sočiai. Visus keturis kartus laimėjo skirtingi pilotai: pirmajame greičiausias buvo dabartinis Suomijos ralio čempionato lyderis Teemu Asunmaa, vairuojantis skolintą „Subaru Impreza“; antrame GR pirmas finišavo latvis Janis Vorobjovas su savadarbiu „Mitsubishi Mirage“; trečiame GR (tiksliau – antrą kartą įveikiant tą patį II ruožą) didžiausiu tempu lėkė brolių Žalų duetas su „Mitsubishi EVO VIII“, o baigiamąjį penktadienio sportinės programos uždavinį geriausiai išsprendė Benediktas Vanagas su „Škoda Fabia R5“. Susumavus visų pirmosios ralio dienos GR rezultatus pasirodė, kad lyderiu tapo „braliukas“ J. Vorobjovas. Nuo praėjusių metų Lietuvos ralio čempiono 2,4 sekundės atsilieka Deividas Jocius (trijuose GR finišavęs antras), o trečias su beveik 13 sekundžių deficitu – B. Vanagas. Testiniame greičio ruože didžiausiu tempu važiavęs Martynas Samsonas kol kas ketvirtas (+ 15,5 sek.), penktas – suomis T. Asunmaa (+ 22,7 sek.), šeštas V. Žala (+ 25,8 sek.), o septintas Giedrius Notkus (+ 29,3 sek.). Kiti pirmojo dešimtuko sportininkai – svečiai iš Suomijos, Švedijos. Šeštadienis – didžioji „Samsonas Rally Rokiškis“ diena. Jos metu lenktynininkai turės įveikti dar 8 greičio ruožus.