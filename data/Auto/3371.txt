Tad iki to laiko, kol pasirodys visiškai naujas modelis, reikia susitaikyti su mintimi, kad mažiausiai kelerius metus ši „Yaris“ versija bus naujausia. Ir kodėl gi ją reikėtų keisti, jei automobilis pirkėjų dėmesiu, tarp kurių – ir Lietuvos, nesiskundžia? Šis Prancūzijos Valensjeno mieste gaminamas mažylis savo klasėje Europoje užima 6,5 proc. rinkos dalį (pernai buvo parduota daugiau kaip 208 tūkst. automobilių), o mūsų šalyje yra pats populiariausias B segmento modelis – pernai Lietuvoje pirkėjai įsigijo 343 naujus „Yaris“. Be to, tai yra vienintelė šios klasės mašina, siūloma su hibridine pavara. Ir tą ypatingai vertina Lietuvos pirkėjai – net 73 proc. pernai mūsų šalyje parduotų „Yaris“ turėjo hibridinę pavarą (Estijoje ir Latvijoje jų dalis nesiekia 50 proc.). Tai – Europinė tendencija, kur vis labiau populiarėja hibridai (daugiau kaip 40 proc. parduodamų „Yaris“ yra su šia pavara) ir „Toyota“ prognozuoja, kad jų populiarumas tik augs. Na, o kas pasikeitė dar kartą atnaujintame modelyje? Pirmiausiai – išvaizda. Tiesa, pakeitimai ne tokie radikalūs kaip 2014 metais, bet pastebimi. Priekyje – tai naujos grotelės, kitokie žibintai – automobilio „veidas“ tapo panašesnis į futuristinius „Prius“ ar naujausius „Lexus“ modelius – japonai šį dizainą vadina „Keen Look“. Tačiau naują modelį lengviausiai atpažinti iš galo – jei anksčiau žibintai buvo beveik kvadratinės formos, panašūs į tuometinio „Urban Cruiser“ modelio, tai dabar jie horizontalūs, su dalimi žibinto ant bagažinės dangčio, taip vizualiai praplečiant striuką miesto mažylio galinę dalį ir suteikiant solidesnę išvaizdą. Kadangi naudojama ta pati platforma, automobilio dydis nepasikeitė, taip pat į bagažinę telpa nuo 286 iki 856 litrų – dabar daugiau galima sutalpinti į kai kuriuos dar mažesnės klasės modelius. Vietos ant galinių sėdynių nepadaugėjo, nėra čia keleiviams nei vėdinimo ortakių, nei elektros jungčių. Bet, kaip ir anksčiau, itin ankštu automobilio salono nepavadinsi ir jis atitinka klasės normas. Be to, modelio atnaujinimo metu buvo padidinta garso izoliacija, pagerintos važiavimo savybės. Kaip ir anksčiau, vairas reguliuojamas dviejomis kryptimis, tačiau į ilgį jį ištraukti daug nepavyks, tad, kad paimtum patogiai į rankas, teks sėdynę prisistumti arčiau ir tada nepatogiai maigyti ne priekyje, o po kojomis atsiradusius pedalus. Pasivažinėjus dieną kitą prie to pripranti, nors sėdėjimo padėties patogia nepavadinsi. Neuždega automobilis ir azartiškam važiavimui – bent jau kol nesulaukėme rudenį debiutuosiančio „karšto“ GRMN modelio su net 1,8 l 210 AG turbobenzininiu varikliu – japonai žada, kad dinaminėmis savybėmis jis pranoks sportiškuosius „Opel Corsa OPC“ ir „Peugeot 208 GTi“. O dabar tenkinamės kuklesniu pasirinkimu. Bet jei teste prieš trejus metus konstatavau, kad azartiškiausias variklis yra 1,4 l „dyzelis“, tai per tą laiką mados gerokai pasikeitė – nors kainoraštyje toks motoras yra, bet bandymuose tokio pasirinkimo net nebuvo . Jis brangus, o ir apskritai dominuoja tendencija vis rečiau juos montuoti į mažus miesto automobilius. Todėl lieka benzininiai ir hibridiniai agregatai. Kaip ir anksčiau, pigiausias bazinis variklis yra trijų cilindrų atmosferinis 1,0 l 69 AG „birbalas“ – pigiausių modelių ieškančių pirkėjų pasirinkimas. Tačiau tiek mažai „arklių“ šiais laikais vargu ar rasi net ir mažesniuose bei lengvesniuose automobiliuose, tad tai tikrai nebūtų smagus pasirinkimas. O štai buvusį 1,33 l variklį pakeitė modernesnis ir, kaip nebūtų keista, didesnio darbinio tūrio 1,5 l motoras. Vietoj 100 AG jis pasiekia 111 AG ir sudegina iki 12 proc. mažiau degalų. Sutikime, parametrai taip pat nėra stebuklingi, nes šis motoras – taip pat atmosferinis, be turbinos. Jis gali būti komplektuojamas ir su automatine CVT pavarų dėže – su pastarąja motoras dera labiau, kadangi variklis taip „prigesintas“ ekologinių normų, kad suk jį nesukęs bet kokiomis apsukomis – jokio pagyvėjimo charakteryje neatsiranda. Iš kito pusės – su mechanine pavarų dėže aukščiausią, šeštą pavarą galima jungti jau prie 60 km/val., taip pat nedidelėmis apsukomis veikia ir suporuotas su CVT „variatoriumi“ – šios motoro charakteristikos padės sutaupyti degalų. Tačiau pasivažinėjęs su tokiais „išsikvėpusiais“ motorais, supranti, kodėl vis daugiau pirkėjų renkasi hibridinę pavarą. Jie ne tik taupūs – nesunkiai galima pasiekti mažesnes nei 5 l/100 km (gamintojo nurodomos sąnaudos – 3,3 l/100 km) degalų sąnaudas, bet ir itin efektyvūs mieste, kadangi dažnai galima naudoti stabdymo metu sukauptą energiją, kai reikia greičiau įsibėgėti, taip pat riedėti nedideliu greičiu. Supranta tą ir pardavėjai – tai ne tik pigiausias hibridinis modelis mūsų rinkoje, bet ir vienintelis toks savo klasėje. O kad argumentai hibridinės pavaros naudai būtų dar svaresni, nuo prekybos pradžios atnaujintas „Yaris“ siūlomas su nemaža nuolaida – pigiausia hibridinės versijos komplektacija kainuoja mažiau nei 15 tūkst. eurų, dvi geresnės – iki 16 tūkst. Prieš trejus metus toks modelis Lietuvoje kainavo mažiausiai 57 tūkst. 450 litų arba 16 tūkst. 639 eurus – įvertinus, kad per tuos metus automobiliai gerokai pabrango ir tik vienintelis hibridas atpigo, pasirinkimas tampa dar labiau viliojantis. Be to, su modelio atnaujinimu vairuotojo skydelyje atsirado spalvotas 4,2 colio įstrižainės ekranas (nesiūlomas tik dviejose pigiausiose versijose), kaip bazinė įranga pradėtos diegti perspėjimo apie susidūrimą ir automatinio stabdymo, perspėjimo apie išvažiavimą iš eismo juostos, automatinio tolimųjų šviesų perjungimo (visose geresnėse komplektacijose – ir ženklų atpažinimo) sistemos.  Tad po atnaujinimo „Yaris“ tapo dar brandesnis, saugesnis, komfortiškesnis, hibridinė pavara vis labiau įtikina ir akivaizdu, kad iki visiškai naujo modelio pasirodymo jam ir toliau netruks pirkėjų dėmesio. Įvertinimas 7/10 „Toyota Yaris Hybrid“ techniniai duomenys Benzininio variklio darbinis tūris: 1497 cm3 Degalai: benzinas/elektra Benzininio variklio galia: 55 kW/75 AG/4800 aps./min. Benzininio variklio maksimalus sukimo momentas: 111 Nm/3800 aps./min. Elektrinio variklio galia: 45 kW/61 AG Elektrinio variklio maksimalus sukimo momentas: 169 Nm Bendra variklių galia: 74 kW/100 AG Bendras variklių maksimalus sukimo momentas: 169 Nm Pavarų dėžė: planetarinė pavara Varantieji ratai: priekiniai Ilgis: 3945 mm Plotis: 1695 mm Aukštis: 1510 mm Važiuoklės bazė: 2510 mm Svoris: 1090 kg Įsibėgėjimas iki 100 km/val.: 11,8 sek. Maksimalus greitis: 165 km/val. Vidutinės degalų sąnaudos: 3,3 l/100 km CO2 emisija: 75 g/km Bagažinės tūris: 286/856 l Kaina: 14 tūkst. 790 eurų (bazinė versija – nuo 10 tūkst. 990 eurų)