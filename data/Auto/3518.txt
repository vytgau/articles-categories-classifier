Šiuo metu siūlomi tik priekiniais ratais varomi modeliai su benzininiais ir dyzeliniais motorais. Kaip teigė „Peugeot“ kompanijos produkto vadovas Laurent'as Blanche'as, visais ratais varomo iš tinklo įkraunamo hibridinio 3008 bendroji galia sieks maždaug 300 AG. Šiuo metu galingiausia siūloma šio SUV versija su dviejų litrų darbinio tūrio turbodyzeliniu varikliu generuoja 180 AG. Hibridinio 3008 priekinius ratus suks 1.6 litro turbobenzininis motoras. Iki 100 km/val. greičio visureigis galės įsibėgėti per maždaug 6 sekundes, o maksimalus jo greitis sieks 240 km/val. L. Blanche'as kol kas nenurodė, kokį atstumą automobilis galės įveikti vien elektra. Daugiau žinių apie šią 3008 versiją gali tekti palaukti – jo prekybos startas numatomas tik 2019 metais.