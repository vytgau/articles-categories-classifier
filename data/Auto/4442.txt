Pasirūpinkite, kad tiek jūs, tiek jūsų automobilis būtų pasirengęs kelionei žiemą Prieš leisdamiesi į kelią, greitai apžiūrėkite savo transporto priemonę. Įsitikinkite, kad nepritrūks aušinimo skysčio, švarus priekinis stiklas, nestinga langų plovimo skysčio, nuvalyti ir be priekaištų veikia žibintai, padangos tinkamos žiemos sezonui ir tinkamai pripūstos. Be to, svarbu išsiaiškinti, ar viskas gerai su akumuliatoriumi – juk nenorite šaltyje sukti galvos dėl neužsivedančio automobilio. Svarbi ne tik automobilio techninė būklė, bet ir tai, ką vežiojatės jo bagažinėje – būtina turėti tokių daiktų, kaip papildomos šiltos pirštinės, žibintuvėlis ir baterijos, pirmosios pagalbos vaistinėlė, keli šilti drabužiai ir apklotas. Mašinoje pravartu turėti ir akinius nuo saulės. Ekspertai teigia niekaip nesusitaikantys su faktu, kad tiek daug žmonių, akinant saulei ir spindint sniegui, vairuoja be jų. Saulės atspindžiai nuo sniego ir ledo žymiai pavojingesni nei vasarą. Ir dar kai kas, ko negalima pamiršti – jūsų mobilusis telefonas. Neskubėkite ir nedarykite staigių manevrų Nors ypatingų gebėjimų šiai tiesai suprasti ir nereikia, verta priminti, kad visai nesvarbu, ar vairuojate miesto visureigį, ar keturiais ratais varomą transporto priemonę, siaučiant pūgai važiuoti 80 kilometrų per valandą greičiu jūs negalite. Taip pat svarbu neatsargiai nedidinti greičio, nestabdyti ir nedaryti staigių posūkių. Atliekant tokius veiksmus, automobilis gali akimirkai prarasti sukibimą su kelio danga, ir štai jūs mašinos nebevaldote – jį slysta. Per didelis greitis – pagrindinė priežastis, kodėl žiemos sąlygomis įvyksta tiek daug nelaimių. Apsišarvuokite kantrybe ir susitaikykite su faktu, kad kelionė į tikslą truks ilgiau nei įprastai. Laikykitės saugaus atstumo Svarbu nė akimirkai nepamiršti, kad sniegu ar ledu padengtame kelyje stabdymo atstumas žymiai ilgesnis, nes trūksta sukibimo su kelio danga. Ir ši taisyklė galioja ne vien važinėjant po pusnynus. Galite manyti, kad priešais važiuojantis vairuotojas, akivaizdžiai niekur neskubantis, išsigąs ir padidins greitį, jeigu priartėsite, tačiau toks elgesio modelis ne tik stokoja vairavimo kultūros, bet ir kelia didžiulį pavojų. Kantrybė ir atsargumas – du principai, kurių reikia laikytis. Jeigu tiesiog pristojate prie kito automobilio galo (ypač tais atvejais, tai tenka dažnai stabčioti, pavyzdžiui, transporto spūstyse), nemalonumai praktiškai garantuoti. Priekyje važiuojančiam automobiliui staiga stabtelėjus, net ir laiku paspaudę stabdžius galite privirti košės – slidžiame kelyje tokiomis sąlygomis susidūrimas neišvengiamas. Nenaudokite autopiloto funkcijos Nemažai vairuotojų reguliariai naudojasi autopiloto (automatinio greičio palaikymo) funkcija. Taip, be jokios abejonės, ši greičio valdymo sistema neleidžia pervargti kojoms, apsaugo nuo neprotingo skubėjimo ir šiaip yra šaunus pasirinkimas ilgoms kelionėms, tačiau žiemą šia funkcija naudotis, švelniai tariant, nesaugu. Taigi, jeigu autopiloto funkcija tapo neatsiejama jūsų vairavimo įpročių dalis, pasirūpinkite, kad žiemos sezoną nusistovėję įpročiai pasikeistų. Autopiloto funkcijos pasirinkimas pasnigus ar apledėjus kelio dangai ypač pavojingas, nes automobiliui ėmus slysti ar tapus nevaldomam, mašina pradės greitėti ir greičiau suktis ratai, bandant išlaikyti stabilų greitį. Jeigu taip nutiktų, galimas dalykas, kad jūsų transporto priemonė taps visiškai nevaldoma. Sustokite arba tiesiog likite namie Jeigu, dar neišvažiavote iš namų, o jaučiate, kad oras tiesiog pragariškas vairuoti, geriau tiesiog pasilikite namuose. Tuo atveju, kai sudėtingos eismo sąlygos užklumpa kelyje, raskite saugią vietą ir tiesiog sustokite ramiai palaukti, kol situacija pagerės, ar bent jau pajusite, kad jums pavyks važiuoti toliau. Prisiminkite – priimti logišką sprendimą ir nevairuoti pavojingomis sąlygomis yra teisingiausias pasirinkimas. Galbūt pavėluosite, galbūt teks atsisakyti planų, tačiau už sveikatą ir gyvybę šiame pasaulyje nėra nieko svarbiau.