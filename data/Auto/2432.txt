„Kokio STOVIO turi būti transporto priemonė, kad rato lankstas lūžtų važiuojant žiedu Įsivaizduokite kitokią situciją ir ramiai sau iš mokyklos einantį Jūsų vaiką? #Klumpakojis su visa pagarba lietuvių liaudies apavui. Normalu? TOLERUOJAM?“, – savo žinutėje stebėjosi B. Vanagas. Valstybinės įmonės „Regitra“ ir automobilių pardavimo portalų duomenimis, vidutinis Lietuvoje parduodamo automobilio amžius siekia apie 15 metų. Techninių apžiūrų įmonių asociacijos „Transeksta“ pateikiama statistika – taip pat iškalbinga: privalomąją reguliarią automobilio patikrą iš pirmo karto įveikia tik kas antras automobilis.   Tačiau, panašu, kad ne vienam internautui tokios B. Vanago pastabos sukėlė pyktį. Pasipylė komentarai ne apie mašinų būklę, bet apie tai, kad daugelis tokias transporto priemones perka ne iš gero gyvenimo. Kiti priekaištavo sportininkui, kodėl šis pats nesustojo ir nepadėjo nelaimėje atsidūrusiems. Treti demonstravo kandumą, klausdami kaip gali Dakaro ralyje sugesti sankabos guolis. Galiausiai, ketvirtiems užkliuvo vaikų paminėjimas ir jie siūlė B. Vanagui dar kur nors pridėti šuniukus, kad užkabintų didesnę auditoriją. Temos aktualumą liudija ir virš 300 komentarų. Pastebėjęs komentuotojų nepasitenkinimo bangą lenktynininkas vėliau papildė savo komentarą platesne pozicija, kurioje taip pat paragino žmones būti sąmoningais ir naudoti tvarkingus automobilius nepaisant jų amžiaus. „Manau, kad yra maišoma sąvoka – brangus automobilis ir techniškai tvarkingas auto. Suprantu, kad daugelis žmonių negali įpirkti brangių automobilių, tačiau jie privalo būti techniškai tvarkingi!“, – pabrėžė B. Vanagas.