Kiekvieną sezoną mados savaitės renginiai tampa vis įvairiapusiškesni. Štai mados kūrėjas Ralphas Laurenas Niujorke, kur rugsėjo 13 dieną pristatė naujausius savo darbus, nusprendė apjungti savo meilę madai ir aistrą vintažiniams automobiliams. Griežto kirpimo kostiumėliais ir ryškių spalvų suknelėmis pasipuošusios manekenės vaikščiojo šalia įspūdingų automobilių – raudono „Ferrari“, geltono „McLaren“ ir sidabro spalvos „Porsche“. Šis mados pristatymas buvo unikalus ir tuo, kad tai buvo pirmas kartas, kai dizaineris vienu metu pristatė tiek vyrams, tiek moterims skirtas kolekcijas. Seniau mados pasaulio veteranas pagrindinę savo mados namų parduotuvę Madison Aavenu Manhatane transformuodavo į podiumą – ten ir pristatydavo savo naujausius darbus. Šį kartą R. Laurenas pasirinko kitą vietą – mados šou vyko jam priklausančiose valdose Bedforde, Niujorke. Pasibaigus pristatymui, R. Laurenas svečius pakvietė vakarienės. Viskas vyko kelių aukštų dizaineriui priklausančiame garaže, kur jis laiko įspūdingo dydžio ir vertės automobilių kolekciją, kurią sudaro dešimtys klasikinių automobilių, tarp kurių „Bugatti“, „Mercedes Benz“ ir „Porsche“. Tiek garažas, tiek automobiliai pristatymui pasirinkti ne veltui – ir pati kolekcija alsavo nuotykių ir kelionių dvasia. Dizaineris tiek vyrams, tiek moterims siūlo gausų lauko drabužių pasirinkimą. Moterims mados kūrėjas parengė ne vieną prabangios suknelės variantą ir ryškių paltukų. Kolekciją pristatė vienas garsiausių šiandieninių modelių Bella Hadid. Jai kompaniją palaikė ir kita garsi manekenė Kendall Jenner.