Lietuvos automobilių sporto ir miesto vadovai, ralio organizatoriai ir gerbėjai plojimais sutiko lenktynių nugalėtojus ir prizininkus, kurių veiduose spinduliavo šypsenos, o rankose žibėjo iškovotos atminimo taurės ir kiti prizai. „DHL Rally Elektrėnai“, kurį trečius metus paeiliui rengia VšĮ „Čapkausko autosportas“, turi savo aurą ir ypatingą trauką. Sirgalių lūkesčius pateisino ir šiemetinės lenktynės, kupinos įtampos ir aštraus siužeto, netikėtų skrydžių trasose ir turnyrinėje varžybų lentelėje, neprognozuotų pasivažinėjimų už trajektorijos ribų ir avarijų, vienu ypu nubraukiusių ištisus metus brandintus lūkesčius. Tačiau be sudužusių vilčių bemaž nebūna lenktynių, juolab tokių, kaip „DHL Rally Elektrėnai“, prie kurių starto linijos išsirikiuoja septynios dešimtys ekipažų, o finišuoja, deja, gerokai mažiau. Dar iki vidudienio pertraukos, skirtos daugelio taip geidžiamam vizitui į serviso zoną, ginklus dėl avarijų ir techninių problemų sudėjo Benedikto Vanago, pernykščio ralio laimėtojo Giedriaus Notkaus, Egidijaus Valeišos, Giedriaus Firanto, Danilos Belokonio, Didžiosios Britanijos atstovų Davido ir Drew Holandų bei Evaldo Joteikos ekipažai. O iškart po pertraukos blogu pavyzdžiu pirmasis užsikrėtė rusas Denisas Rostilovas, kurio „Peugeot 208 R2“ paskutinį kvapą išleido 16,46 km ilgio „GF Lizingas“ greičio ruože.  Vėliau šį sąrašą papildė ir daugiau likimo brolių, kuriuos graužė dar didesnis apmaudas. Mat finišas ir Tadui Sireikai, ir Valerijui Afanasjevui, ir Tadui Kaušakiui bei kitiems buvo jau gerokai arčiau. Iš viso šiame ralyje nefinišavo net 22 automobiliai. Tačiau tuo saldesnis finišą sunkioje kovoje pasiekusiųjų pergalės šampanas, kurio didžiausias gurkšnis, žinoma, atiteko ralio absoliutiems laimėtojams – Janio Vorobjovo ir Ivo Pūkio ekipažui, negalinčiam skųstis sėkmės stoka Lietuvoje ir kuris vairavo „Mitsubishi Mirage Space Star“, o po apdovanojimų ceremonijos neslėpė geros nuotaikos ir išdalijo ne vieną interviu. Nugalėtojų ekipažas „DHL Rally Elektrėnai“ lenktynių 284,07 km. distanciją, iš kurių 122,88 km sudarė 9 greičio ruožai, o net 97,83 proc. jų driekėsi žvyrkeliais, įveikė per 1 val. 5 min. 48,10 sek. Ant antrojo nugalėtojų pakylos laiptelio po lenktynių užkopė nė vieno greičio ruožo nelaimėję, tačiau išlaukę savo valandos Vytautas Švedas su Žilvinu Sakalausku, vairavę „Mitsubishi Lancer Evo X“ ir lenktynių nugalėtojams pralaimėję 1 min. 11,40 sek. Antrieji prizininkai distancijoje sugaišo 1 val. 6 min. 59,50 sek. Nugalėtojai laimėjo keturis greičio ruožus. Vienu mažiau, nei „Mitsubishi Lancer Evo IX“ vairavę ir labai aršiai jiems priešinęsi Deivydas Jocius ir Donatas Zvicevičius. Tačiau septintajame greičio ruože Deivydas dar kartą pasižymėjo falšstartu, kuris šįkart ekipažui kainavo jau lygiai minutę baudos. Kauniečiai sukandę dantis dar bandė irtis aukštyn, tačiau ši bauda antrojoje bendrosios įskaitos pozicijoje jau leido įsitvirtinti V. Švedui, kuris ramiai ją išsaugojo iki pat lenktynių pabaigos. Pagirtinai kovojusio D. Jociaus viltys galutinai sužlugo priešpaskutiniame, aštuntajame greičio ruože, kuriame jis vargais ne galais finišavo paskutinis, nuo lyderio atsilikęs net 3 min. 22,80 sek. Į devintąjį greičio ruožą Deivydas jau neįstengė pajudėti dėl techninių problemų. Lietuviai parodė ypatingą svetingumą leidę trečiosios vietos nugalėtojų pakylos laiptelį užimti dar vienam svečių iš Latvijos ekipažui. Ten patogiai įsitaisė Guntis Lielkajis su Ivaru Grošu („Mitsubishi Lancer Evo IX“), savo tautiečiui, varžybų nugalėtojui pralaimėję 3 min. 08,30 sek., o distancijoje užtrukę 1 val. 8 min. 56,40 sek. Ketvirtą vietą prizininkų šešetuke užėmė dar vienas latvių – Rolando Jaunziemio ir Ainaro Kalninio duetas, vairavęs „Mitsubishi Lancer Evo VIII“ ir nugalėtojams pralaimėjęs 3 min. 10,50 sek. Penktąją vietą iškovojo Linas Vaškys su Laurynu Paškevičiumi, („Mitsubishi Lancer Evo IX“) ir nuo nugalėtojų atsiliko 3 min. 27,60 sek., o šeštąją užėmė Karolis Šiugždinis su Stasiu Taraile („Mitsubishi Lancer Evo IX“), madas diktavusiam latvių duetui pralaimėję 3 min. 29,40 sek. Nors lyderių šešetukas susiformavo pirmoje lenktynių pusėje, o antroje jis ne kartą keitėsi, tačiau galutinai jie pasiskirstė vietomis tik paskutiniąjame greičio ruože. Prizininkų šešetuko rikiuotė kiek netikėta, o bene labiausiai žiūrovai apmaudavo, kad daugiausia greičio ruožų laimėjęs ir tuo juos uždegęs D. Jociaus ekipažas net nebaigė lenktynių. Žinoma, jei ne avarija, ne tik B. Vanagas turėjo realias galimybes siekti vietos pirmajame trejetuke. Tačiau toks jau automobilių ralis, kupinas netikėtumų, atradimų, deja, ir praradimų. Ne mažiau atkakli kova virė ir klasėse. Ralio sprinto čempionato penktojo etapo lenktynes su „Subaru Impreza“ laimėjo irgi latvių Inguso Pantelio ir Uldžio Kalvio ekipažas, 152,40 km distanciją, iš kurios 57,18 km sudarė 5 greičio ruožai, įveikę per 36 min. 01,20 sek. Antrąją vietą iškovojo Mažeikių sporto klubo atstovai Vitalijus ir Vytenis Plastininai, vairavę „Mitsubishi Lancer Evo X“ ir trasoje sugaišę 36 min. 25,90 sek., o trečiąją – Kelmės ASK nariai Remigijus Dzvankauskas su Nerijumi Karpu („Honda Civic Type-R“), įveikę nuotolį per 36 min. 58,50 sek. „DHL Rally Elektrėnai“ buvo priešpaskutinis lenktynių etapas besivaržantiems Lietuvos automobilių ralio čempionato ir ralio sprinto įskaitose. Todėl jau dabar sportininkai ir jų komandų strategai analizuoja kaip racionaliau išnaudoti galimybes, kurias jiems atvers paskutinio etapo varžytuvės Druskininkuose ir artėjančiame „Kauno rudens“ ralyje.