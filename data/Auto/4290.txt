Naująjį stingerį bus galima rinktis iš dviejų versijų: su 2.0 litrų darbinio tūrio keturių cilindrų turbovarikliu arba 3.3 litro V6 motoru, kuriam dar daugiau gyvybės įkvėps dvi turbinos. Šios jėgainės išvystoma galia pasieks 365 AG, o maksimalus 510 Nm sukimo momentas „patiekiamas“ jau nuo 1300 aps./min. Silpnesnė versija generuos 255 AG ir 353 Nm. Abu varikliai bus derinami su aštuonių laipsnių automatine pavarų dėže. Galingiausias modelis nuo 0 iki 100 km/val. galės pagreitėti per 5,1 sekundės, o maksimalus jo greitis sieks 270 km/val. „KIA Stinger“ bus galiniais ratais varomas automobilis, taip pat siūloma ir versija su visų ratų pavara. Pastaroji turės ir traukos paskirstymo kiekvienam ratui sistemą. Versija su galine varoma ašimi turės riboto praslydimo diferencialą.  Modelio priekinė pakaba – nepriklausoma „McPherson“, o gale – daugiasvirtė. Korėjiečių kūrinyje taip pat sumontuoti adaptyvūs amortizatoriai bei kintamo stiprumo vairo stiprintuvo sistema. „Stinger“ įrangos sąraše: LED dienos šviesos, „Nappa“ oda aptrauktos sėdynės, valdymo režimų parinkimo asistentas („Personal“, „Eco“, „Sport“, „Comfort“ bei „Smart“ parinktys), 18 arba 19 colių skersmens ratlankiai, „Brembo“ stabdžiai galingesniame automobilyje, projekcinis displėjus, belaidė išmaniųjų telefonų krovimo galimybė ir kita. Tarp elektroninių saugumo pagalbininkų išvardinti priekinio susidūrimo perspėjimo, avarinio stabdymo, adaptyvaus greičio palaikymo, eismo juostos laikymosi, skersinio eismo važiuojant atbulai perspėjimo sistemos. Prekybos „KIA Stinger“ Jungtinėse Amerikos Valstijose startas numatytas šių metų pabaigoje. Kol kas nėra skelbiama jo kaina, taip pat neaiški ir galimybė pasiekti kitas rinkas, pavyzdžiui Europą.