Savo patirtimi, įgūdžiais ir žiniomis su renginio dalyviais dalinsis puikiai Lietuvoje ir už jos ribų žinomi sportininkai: tarptautinėse varžybose nuolat dalyvaujantis lenktynininkas ir „Superbike“ klasės čempionas Vitas Lopinys (komanda „Adrenalino centras“ iš Vilniaus), „Supersport“ klasės čempionas Vidas Stankevičius („Navas racing Club“), klubo „Arklio jėgos“ lenktynininkas Marius Ragaišis ir lenktynių klubo „Navas racing Club“ vadovas Linas Navickas. Renginyje dalyvaus, važiavimus bei situacijas keliuose analizuos bei sportininkus konsultuos vairavimo mokyklos „ARV Auto“ instruktorius Edvardas Vanagas. Organizatoriai, paklausti ko bus mokomasi, teigia, kad visko: „Tai visos aktualios temos: nuo padangų slėgio ir motociklų priežiūros niuansų iki valdymo subtilybių, saugos ir aprangos elementų. Šalia to – kuo skiriasi vairavimas gatvėje ir trasoje, sportinis vairavimas nuo pasivėžinimų ir, žinoma, keleivių vežimo niuansai. Kalbėsime apie viską, kas tik gali būti aktualu, įdomu ir naudinga.“ Smagioji socialinio renginio dalis yra ta, kad kiekvienas užsiregistravęs dalyvis, įgytas teorijos žinias, galės nemokamai pritaikyti važiavimų Kačerginės „Nemuno žiede“ metu, taip ne tik pritaikydami naujai sužinotus dalykus, bet ir įgydami būtinos praktikos saugiai, trasoje, o ne gatvėse. Dalyviai „Nemuno žiedu“ galės važiuoti sesijomis, po 20 minučių ir po du kartus.  „Racing club Motobroliai“ pasiūlys įvairių užduočių bei pramogų visiems susirinkusiems dalyviams ir žiūrovams, norintiems išbandyti savo galimybes atliekant figūrinio vairavimo ir kitas specialias užduotis ir rungtis. Organizatorių teigimu, tam, kad pamokos ir užduotys būtų smagesnės, neapsieita ir be renginio partnerių dovanų. Socialinio renginio organizatoriai „Navas racing club“ tikina, kad kaip ir visada, jiems saugumas – pirmoje vietoje. „Nors renginys ir nemokamas, saugumą užtikrins profesionalūs teisėjai ir greitosios medicinos pagalbos komanda. Tuo pačiu, keldami aukštus saugumo reikalavimus sau, to paties tikimės ir iš dalyvių: į trasą galės išvažiuoti tik tie motociklų entuziastai, kurie dėvės pilną ekipiruotę bei turės tvarkingą motociklą, skirtą važiuoti keliais“, – apie saugumą liepos 15 d. renginyje pasakojo organizatoriai. Nors renginys nemokamas tiek žiūrovams, tiek dalyviams, visi planuojantys atvykti ir norintys sukti ratus pagrindine žiedo trasa, turėtų užsiregistruoti. Registracija į renginį prasideda jau šiandien, pirmadienį, 18 valandą. Daugiau apie renginį ir preliminari programa skelbiama organizatorių interneto svetainėje nrc.lt ir jų socialinio tinklapio „Facebook“ paskyroje.