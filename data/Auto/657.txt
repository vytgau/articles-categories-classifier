Pasiruošimas – kovo mėnesį Projekto #iGo2Dakar kolektyvas Dakaro ralyje surado žmones, atsakingus už kelio knygos sudarymą ir jos tikrinimą. Vieno ekipažų narys, pliktelėjęs pusamžis vyrukas, sutiko papasakoti apie pagrindinius principus rengiant ralio maršrutus, rašoma pranešime žiniasklaidai. Pirmą kartą Dakaro trasos vadovas Marcas Coma ir jį lydinti komanda Pietų Amerikoje apsilanko kovo-balandžio mėnesį. Tuomet preliminariai yra žinoma, kokiose valstybėse turėtų vykti maratonas, ir specialistai kelias savaites praleidžia dairydamiesi apylinkėse ir žymisi įdomius kelius bei galimas vietas bivuakams. Kitos kelionės metu, kuri paprastai vyksta rudenį, yra rengiama kelio knyga. Didžioji dalis automobilių, motociklų ir sunkvežimių maršrutų sutampa, tačiau 1-2 tūkstančiai kilometrų būna skirtingi – organizatorių ekipažai turi pravažiuoti ir sužymėti juos visus. Galiausiai kelio knyga dar kartą yra tikrinama prieš kiekvienos dienos startą.  „Per visus metus mes Dakaro trasą pravažiuojame tris kartus, tai – labai daug kilometrų. Kai Dakaras prasideda, mes imame organizatorių automobilį ir testuojame trasas. Labai spausti negalime, nes turime daug atsakomybių – negalime padaryti klaidų, avarijų“, – pasakojo Dakaro trasos tikrintojas. Papildomas tikrinimas – kiekvieną dieną Kelio knyga yra tikrinama prieš kiekvieną etapą, likus iki jo kelioms dienoms. Daug Dakaro ralio maršruto vyksta bekelėje, kur sąlygos gali radikaliai pakisti per savaitę: vėjas gali pakeisti kopų pozicijas, kažkada buvusi nedidelė duobė gali tapti neįveikiamu krateriu, o lietus tiesiog užtvindyti kelią ir padaryti jį nepravažiuojamu.  Tokių atvejų buvo ir 2018-ųjų Dakare: devintas greičio ruožas buvo atšauktas visiems sportininkams, dar keli etapai buvo sutrumpinti arba atšaukti tik daliai jų – motociklininkams. Gamta Dakaro ralyje iškrečia siurprizų – 2017-aisiais pirmoji maratono dalis priminė ne dykumų, o lietaus lenktynes, buvo atšauktas ne vienas greičio ruožas. 2016-aisiais ir ankstesniais metais etapų korekcijų išvengti taip pat nepavykdavo. „Mūsų darbas čia trunka 22 dienas – pradėjome gruodžio 30-ąją Limoje. Trys savaitės purve, smėlyje, miegas – palapinėse. Kartais viešbučiuose, bet retai. Tai sunkus darbas, nes kelio knyga, mano manymu, yra svarbesnė už satelitinę navigaciją. O jeigu padarai klaidą, lenktynininkams tai tampa didele problema – jie važiuoja neteisinga kryptimi ir paklysta“, – sako Dakaro ralio organizatorius. 