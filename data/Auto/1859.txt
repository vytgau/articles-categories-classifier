Veikia jau 7, planuojama dar daugiau Lietuvos automobilių kelių direkcijos atstovas Laurynas Šlapštys pasakoja, kad šis greičio matuoklių funkcionalumas buvo pradėtas naudoti būtent dėl motociklininkų, nes iki šiol, jų tiesiog nebuvo galimybės užfiksuoti dėl valstybinių registracijos numerių, kurie naudojami tik ant motociklų galo. „Tai yra standartinis stacionarus greičio matuoklis veikiantis naudojant Doplerio efektą, tačiau kitaip nei įprasti, turi galimybę fiksuoti ne tik artėjančias, tačiau ir tolstančias transporto priemones“, – sako kelių direkcijos atstovas. L. Šlapščio teigimu, dabar visoje Lietuvoje veikia 7 tokio tipo greičio matuokliai, o iki spalio mėn. pirmos pusės, darbai bus atlikti likusiuose numatytuose Lietuvos keliuose, kuriuose bus įrengta dar daugiau tokio tipo greičio matuoklių. Tačiau konkrečios vietos, kuriose jie veikia nėra skelbiamos. „Ateityje, kai bus įrengiami nauji stacionarūs greičio matuokliai jie visi fiksuos ir artėjančias, ir tolstančias transporto priemones“, – užtikrina kelių direkcijos atstovas. Greičio kontrolė pasiteisina Lietuvos kelių policijos eismo priežiūros skyriaus vyresnioji specialistė Marija Kazanovič sako, kad yra pastebima jog kelių ruožuose, kur buvo įrengti tokio tipo matuokliai, vidutiniškai daugiau nei trečdaliu sumažėjo greitį viršijančių motociklininkų (birželį - 32 proc., liepą - 43 proc., rugpjūtį - 38 proc.). „Palyginti su analogišku 2016 m. laikotarpiu, sumažėjo motociklų leistino greičio viršijimo atvejų skaičius, o tai leidžia daryti išvadas, kad greičio važiavimo kontrolė šiais matuokliais yra efektyvi“, – sako M. Kazanovič.