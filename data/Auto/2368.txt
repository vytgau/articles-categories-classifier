BMW peržengė milijoną BMW prekės ženklui šiemet pirmą kartą pavyko peržengti milijono per pusmetį parduotų automobilių ribą. Per šešis mėnesius parduota net 1 mln. 38 tūkst. 30 BMW modelių – tai yra 5,2 proc. daugiau palyginus su tuo pačiu praėjusių metų laikotarpiu. Svarbų postūmį itin geram rezultatui davė kelių modelių pardavimo augimas. „BMW X1“ serijos visureigių pardavimas per pirmąjį pusmetį išaugo 45,2 proc. (parduoti 136 tūkst. 748 modeliai), o „BMW X5“ – 10,6 proc. (parduoti 89 tūkst. 958 modeliai). Puikiais pardavimo rezultatais išsiskyrė ir BMW 1-osios serijos modelis: iš viso per pirmąjį pusmetį parduoti 91 tūkst. 802 automobiliai arba 6,5 proc. daugiau negu ankstesniais metais. Naujos kartos 7-osios serijos prabangių sedanų per tą patį laikotarpį parduota net 26,9 proc. daugiau (32 tūkst. 290 vnt.). Tikimasi, kad ne mažiau sėkminga bus ir prekyba naujuoju „BMW X3“ . Jo debiutas įvyks šių metų tarptautinėje Frankfurto automobilių parodoje. Tuo pat metu bus pradėta ir automobilių gamyba Pietų Karolinoje (JAV) esančioje Spartanburgo gamykloje. Prekyba naujaisiais „BMW X3“ startuos šių metų lapkritį. BMW modeliai pirmąjį pusmetį buvo paklausūs ir Lietuvoje. Įgaliotas BMW atstovas „Krasta Auto“ mūsų šalies rinkoje sausio-birželio mėnesiais pardavė 297 BMW automobilius. „Toliau sėkmingai išlaikome „premium“ segmento automobilių lyderio poziciją tiek mūsų rinkoje, tiek ir pasauliniame kontekste. Lietuvoje šiemet paklausiausi buvo 5 serijos BMW automobiliai“, – sako „Modus Group“ atstovas, BMW ir „MINI“ prekės ženklų vadovas Lietuvoje Martynas Daujotas. Išplėtė elektromobilių gamą Pirmasis pusmetis taip pat žymi sėkmingą BMW elektrifikacijos strategijos plėtrą, pradėtą taikyti ir MINI prekės ženklui. Birželį salonus pasiekė ir debiutuojantis „MINI Cooper S E Countryman ALL4“ – devintasis BMW koncerno elektromobilis, kurį pirkėjai jau gali įsigyti. Palyginti su praėjusių metų pirmuoju pusmečiu, BMW elektromobilių pardavimas išaugo beveik 80 proc., Šiemet tikimasi sulaukti ir 200 tūkstantojo elektrinio BMW grupės automobilio pardavimo. Per pirmus šešis šių metų mėnesius jau 42 tūkst. 573 „BMW i“, „BMW iPerformance“ ir „MINI Electric“ automobiliai pasiekė savo pirkėjus. Per pirmąjį pusmetį iš viso pagaminti 51 tūkst. 725 elektromobiliai. BMW grupės planas – 2017 metais parduoti 100 tūkst. Elektromobilių. Birželis vainikavo rekordinį MINI pusmetį, iš viso parduota 181 tūkst. 214 (3,6 proc. augimas) modelių. Pirmąjį 2017 metų pusmetį gamykloje Gudvude gaminamų „Rolls-Royce“ prekės ženklo automobilių buvo parduota 1 tūkst. 575 (6,5 proc. sumažėjimas). Tą patį laikotarpį 2016 metais pardavimai ypatingai išaugo dėl pristatyto naujojo „Rolls-Royce Dawn“ populiarumo. Šiemet šio prekės ženklo pardavimus, planuojama, augins liepos 27-ąją pirmą kartą viešai pristatytas aštuntosios kartos „Rolls-Royce Phantom“. „BMW Motorrad“ padalinys pasiekia geriausius birželio mėnesio rezultatus: iš viso parduota 17 tūkst. 260 motociklų ir motorolerių. Lyginant su tuo pačiu praėjusių metų mėnesiu, pardavimai išaugo 15,1 proc. Tai padėjo „BMW Motorrad“ pasiekti rekordinius pirmojo metų pusmečio pardavimus: iš viso parduoti 88 tūkst. 389 motociklai ir motoroleriai – 9,5 proc. daugiau nei tuo pačiu laikotarpiu pernai. BMW investicijos – į ateities modelių gamybą BMW koncernas investuoja papildomus 200 milijonų eurų į gamyklos Leipcige, Rytų Vokietijoje, plėtrą. Statybos darbai turėtų prasidėti 2018 metų pradžioje: bus išplėstas dažymo cechas, atnaujinti kėbulų ir surinkimo cechai. Darbus planuojama baigti 2020 metais ir nedelsiant pradėti veiklą. Šis strategiškai svarbus žingsnis leis užtikrinti Leipcigo gamyklos pasirengimą ateities BMW modelių gamybai. Pasak koncerno atstovų, Leipcigo gamyklos plėtra ne tik užtikrins lankstesnę gamybą, bet ir padės pamatus didesniems gamybos mastams ateityje. Svarbiausias statybos darbų etapas – dažymo cecho išplėtimas: čia bus integruojamos naujausios dažymo technologijos, leisiančios pakelti našumo ir tvarumo standartų kartelę.