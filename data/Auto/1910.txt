„Eismo intensyvumas miestų gatvėse rudenį neabejotinai išauga. Labiausiai tai pasijunta rytinio ir vakarinio piko metu, kai gyventojai skuba į darbus, mokymosi įstaigas ir iš jų. Įprastai ruduo pasitinka išaugusiu eismo įvykiu skaičiumi, tačiau šįmet per pirmąsias dvi rugsėjo savaites pastebime, kad eismo įvykių skaičius, lyginant su karštuoju metų laiku, išliko panašus. Tikėtina, kad avarijų skaičius rugsėjį dar gali išaugti tiek dėl trumpėjančių dienų, tiek dėl vis prastėjančių oro sąlygų“, – sako Raimondas Bieliauskas, Europos bendrovės „ERGO Insurance“ Lietuvoje Transporto priemonių žalų administravimo skyriaus vadovas. Anot R. Bieliausko, rudenį pasitaiko daugiau smulkių eismo įvykių, kurie įvyksta manevruojant automobilius intensyviame eisme, jiems rikiuojantis iš vienos eismo juostos į kitą, nesilaikant saugaus atstumo nuo kitų transporto priemonių, važiuojant žiedinėse sankryžose. Neretai didžiausiose eismo arterijose susiduria ir daugiau nei du automobiliai, o kartais net ir visai smulkūs eismo įvykiai sutrikdo susisiekimą didelėje miesto dalyje. „Lyginant su vasara, važinėjimas miestuose rudens mėnesiais iš tiesų gali kelti daugiau streso – ypač mažiau patyrusiems vairuotojams. Tai – dar vienas faktorių, galinčių nulemti dažnesnius eismo įvykius. Tiesa, paprastai vairuotojai iki spalio pradžios ar vidurio pripranta prie sudėtingesnių eismo sąlygų miestų gatvėse ir didesnio transporto intensyvumo jose, tačiau tuomet vis didesnes problemas ima kelti dažniau pasitinkančios nepalankios eismo sąlygos, kurias lemia subjurę orai“, – pažymi R. Bieliauskas. Anot draudimo eksperto, rudenį vairuotojai atidžiau turėtų važiuoti ir pėsčiųjų perėjose ar kelio susikirtimo vietose – ypač prie mokyklų ir vaikų darželių. Į ugdymo įstaigas grįžę vaikai – viena iš daugelio priežasčių, kodėl vairuojant automobilį būtina susikaupti ir laikytis visų saugaus važiavimo reikalavimų: pasirinkti saugų greitį, paisyti kelių eismo taisyklių, elgtis pagarbiai su kitais eismo dalyviais. „Rugsėjis ar spalio pradžia paprastai dar būna tinkami ir važinėtis dviračiais, tačiau esant intensyvesniam eismui, dviratininkus pastebėti gali būti sunkiau. Todėl automobilių vairuotojai prie vairo turėtų būti susikaupę, vengti pokalbių su keleiviais ar mobiliuoju telefonu“, – sako R. Bieliauskas. Draudimo eksperto teigimu, eismo įvykių rudenėjančiose miestų gatvėse gali padėti išvengti ir tinkama automobilio techninė būklė, todėl ruošiantis tamsiajam ir šaltajam metų laikui svarbiau nei bet kuriuo kitu metu patikrinti ir sureguliuoti, kad tinkamai veiktų transporto priemonės žibintai, posūkio signalai, langų valytuvai, galinio vaizdo veidrodėliai. Per šių metų dvi pirmąsias rugsėjo savaites pagal transporto priemonių valdytojų civilinės atsakomybės privalomojo draudimo sutartis „ERGO Insurance“ Lietuvoje užregistravo 635 eismo įvykius, o jų metu patirtų žalų suma siekė daugiau nei 378 tūkst. eurų. Šių metų rugsėjį daugiausiai eismo įvykių fiksuota Vilniuje (258 eismo įvykiai) ir Kaune (150 eismo įvykių).