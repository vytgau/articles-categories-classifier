„Šiemet naujų modelių rinka pasipildė daugybe SUV segmento modelių. Pavyzdžiui, vien „Volkswagen“ grupės šeimoje atsirado keturi nauji vienos platformos modeliai“, – sako Rokas Knyva, Lietuvos autoverslininkų asociacijos (LAA) generalinis direktorius. Tai, kad populiarėja SUV segmento modeliai, atskleidžia ir Europos automobilių gamintojų asociacijos (ACEA) duomenys. Jos pateikiamoje statistikoje matyti, kad nuo 2004 m. visureigių segmento modelių Europoje kasmet parduodama vis daugiau. Praėjusiais metais SUV klasei priklausantys parduodami nauji automobiliai sudarė 23 proc. rinkos. „Greitai augantį šio segmento populiarumą galima paaiškinti daugybe vartojamųjų bei įvaizdinių savybių, kurios, beje, mažai ką bendro turi su pagrindiniais šio tipo automobilių pirmtakų privalumais, t.y. padidintu pravažumu bei didesne erdve daiktams susidėti“, – pastebi R. Knyva.  Pasak jo, paaiškinimų, kodėl auga dėmesys visureigių segmentui priskiriamiems modeliams, reikėtų ieškoti pirkėjų tipuose. Pavyzdžiui, anot LAA generalinio direktoriaus, SUV priskiriami automobiliai sukuria padidinto saugumo eisme pojūtį, todėl juos dažniau renkasi moterys, taip pat – mažiau užtikrinti savo vairavimo gebėjimais vairuotojai. „Kadangi šie tiksliniai vartotojai retai kada išvažiuoja į bekelę, mažiau aktualus tampa ir pravažumo kriterijus, tad vis daugiau naujų SUV klasės modelių lieka su viena varančiąja ašimi, bet būtinai padidinta prošvaisa ir aukštesne sėdėsena“, – vertina R. Knyva. Tokios modifikacijos, anot jo, leidžia sumažinti SUV segmento modelių savikainą, tad jie tampa vis konkurencingesni lyginant su įprastiniais segmentais. Be to, vis svarbesniu pasirinkimo faktoriumi tampa vaizdiniai sprendimai: ryškus išorės ir vidaus dizainas, drąsesnės spalvinės gamos, nauji sprendimai, susiję su vairuotojo bei automobilio komunikacija, ir t.t. Paverčia į SUV Ekspertas pastebi, kad į SUV segmentą dalį modelių perorientavo patys gamintojai, tikėdamiesi geresnių rezultatų. Kaip pavyzdį jis nurodo konkurse dalyvaujantį „Peugeot 3008“ modelį. „Pirmoji šio modelio karta buvo skirta vienatūrių gerbėjams, tačiau pastarojo segmento sūkiai ne vienerius metus lėtėja. Tad antros kartos modelį „Peugeot“ perorientavo į SUV pusę, tikėdamasi ženkliai padidinti pardavimus. Taip elgiasi daugelis gamintojų, siūlydami savo naujus modelius labiausiai pageidaujamose pakuotėse“, – kalba LAA generalinis direktorius. Pasak jo, ACEA statistika demonstruoja, kaip per dešimtmetį visureigių segmentas išaugo iki antro pagal dydį po pigiausių mažų automobilių segmento (2015 m. – 31 proc. rinkos), o vienatūrių rinkos dalis susitraukė kone dvigubai (2015 m. – 11 proc. rinkos). Tiesa, jis pastebi, kad nors ir Lietuva savo poreikiais nuo kitų Europos šalių pernelyg nesiskiria, didesnė dalis naujų automobilių pardavimų tenka juridiniams asmenims, kurių pasirinkimo kriterijai – kitokie nei minėti anksčiau. Tad bendras šalies automobilių parkas SUV segmento atstovais pildosi ne taip greitai, kaip Vakarų ar Šiaurės Europos šalyse. Rinkos dalis augs Specialisto nuomone, SUV segmento modelių įvairovė itin didelė, o automobiliai orientuoti į skirtingus pirkėjų skonius bei galimybes, tad išskirti tipiškus šio segmento modelio bruožus sudėtinga. „Tipišku gali būti ir „Dacia Duster“, ir „Porsche Macan“. Gal po kurio laiko tokiais pat tipiškais taps ir „Citroen C4 Cactus“, mano jau minėtas „Peugeot 3008“ ar, pavyzdžiui, „Toyota C-HR“, – teigia LAA generalinis direktorius. Anot jo, automobilių gamintojai skuba plėsti siūlomų SUV modelių gamą tiek kompaktiškų, tiek didelių modelių segmentuose, stengdamiesi kiekvienai savo siūlomų įprastinių modelių kategorijai išleisti po SUV atitikmenį. Tad, pasak R. Knyvos, visai tikėtina, kad per artimiausius 5 metus visureigių segmentas pasieks 30 proc. ir didesnę rinkos dalį.