Šiais metais jau ketvirtą kartą organizuota paramos akcija, kurios tikslas – padėti sunkiai besiverčiančioms Lietuvos šeimoms. Jau tradicine tapusi akcija sulaukė palaikymo ne tik iš gausios, daugiau nei 20 tūkst. dalyvių vienijančios automobilininkų bendruomenės, tačiau nemaža finansine parama prisidėjo ir socialiai atsakinga įmonė „SL-Startline“. Ankstesniais metais vykusių renginių metu buvo paremtos šeimos iš įvairių Lietuvos kampelių: Utenos, Molėtų ir Kauno rajonų, todėl šiemet nuspręsta pradžiuginti Vilniuje kukliai gyvenančią vienišą mamą, auginančią 2 metų mergaitę ir 9 metų berniuką. Šeimos norai buvo itin nedideli – jie paprašė baldų, skirtų susidėti rūbams. Tačiau, įvertinus surinktas lėšas, buvo nupirkti ne tik reikalingi baldai, bet ir žaislai, drabužėliai, maistas šventiniam stalui, taip pat padovanotas nešiojamas kompiuteris. Dovanas įteikė Kalėdų senelis ir taip šeimai sukūrė tikrą Kalėdinį stebuklą. Ne pirmus metus tokias akcijas rengiančio „Audi“ klubo atstovai įsitikinę, kad geriau paremti skurstančias šeimas be tarpininkų, nei skambinti trumpaisiais numeriais, kadangi dalis paaukotų lėšų išleidžiama labdaros administravimui. Pasirinkti šeimą padeda vietos socialiniai darbuotojai, kurie geriausiai žino jų rajone gyvenančių socialiai remtinų šeimų bėdas, gali rekomenduoti, kurios šeimos neturi žalingų įpročių, rūpinasi vaikais ir jiems pirmiausiai reikia paramos. 