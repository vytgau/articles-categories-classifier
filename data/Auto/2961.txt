„Atvirai kalbant, staigmenų dalyviai pateikė net mums, bet visos šios staigmenos yra tikrai džiuginančios ir aš asmeniškai laukiu savaitgalio, nes tokios rikiuotės prie starto linijos greit galim ir neišvysti“, – naujienomis dalinasi renginio organizatorius Linas Ramoška. „Iš esmės turime net penkias staigmenas. Pirmoji – Jungtinės Karalystės „drifto“ čempionate sėkmingai dalyvaujantis komandos „Ride it Out“ pilotas Aurimas Vaškelis. Susiklosčius sėkmingoms aplinkybėms, šį sezoną Aurimas nusprendė praleisti Jungtinėje Karalystėje, netrukus paskui jį nusekė ir jo BMW, o dabar jau galime džiaugtis, jog anglai turi mokytis laužyti savo liežuvį ištariant Aurimo pavardę. Nepaisant tikrai sėkmingos sezono eigos, A. Vaškelis išlieka ištikimas tėvynei ir į „AZO UpHill Drift“ startą stos, tiesa, su skolintu automobiliu. Šis Lietuvos fanams taip pat bus matytas, koks tiksliai – išvysite treniruočių sesijoje“, – tęsia varžybų organizatorius. „Antroji staigmena – Kastytis Alekna. Šį žmogų dauguma žino kaip vieną iš „drifto“ renginių organizatorių ir tik vyresnė karta pamena, jog savo laiku Kastytis buvo gana stiprus pilotas, ne kartą žengęs ant nugalėtojų podiumo. Šį savaitgalį Kastytis vėl sės į savo „Nissan 200SX“ ir stos prie starto linijos.  Visiems įdomu, kaip jam seksis po pertraukos, tačiau šioje vietoje labai svarbu įvertinti kelias Kastyčio patirtis – jis ir organizuoja, ir teisėjauja, tad tinkamai suprasti ir atlikti tai, ko nori teisėjai jam nebus sunku. Mano galva – staigmenų šiame fronte tikrai galime sulaukti“, – pasakoja L. Ramoška. Kaip dar vieną slaptą ginklą organizatorius išskiria jaunų ir perspektyvių pilotų Igorio Martinovo ir Džiugo Matusevičiaus duetą. Abu šie dalyviai nebijo didelio greičio ir dar siekia pripažinimo šonaslydžio elite – L. Ramoškos manymu, tiek I. Martinovas, tiek ir D. Matusevičius gali sujaukti bent jau kvalifikacijos rezultatus. Paskutinės dvi staigmenos taip pat pateikiamos duetu – nuo vinies šalmą nukabinti pažadėjo Timas Simniška, o jam įkandin į „AZO UpHill Drift“ užsiregistravo ir stipriausiu lietuviu „drifte“ tituluojamas Andrius Vasiliauskas. „Šiurpuliai – štai kas įvyksta mano nugaroje kai aš pagalvoju apie Timo ir Andriaus susidūrimą „AZO UpHill Drift“ trasoje. Ir žodis „susidūrimas“ yra neatsitiktinis – prieš keletą metų mes jau turėjome legendinę situaciją: prieš startą T. Simnišką įspėjo A. Vasiliauską, jog jei šis važiuos dideliu kampu ir lėtai, bus pastumtas į šoną. Netrukome įsitikinti, jog Timas yra žodžio žmogus ir savo pažadą jis ištesėjo, net jei dėl to prireikė savo durimis trenktis į Andriaus BMW. Praėjo nemažai laiko, A. Vasiliauskas Lietuvos čempionate nebedalyvauja ir koncentruojasi tik į užsienio varžybas, o T. Simniška iš viso pabaigė karjerą, tačiau jau šį šeštadienį abu juos išvysite trasoje. Neslėpsiu, šios dvikovos aš laukiu labiausiai – nors A. Vasiliauskas šiuo metu tikrai pasiekęs gerą formą, praėjusį savaitgalį jam pavyko užimti trečią vietą tarptautinėse „Drift GP“ varžybose, o T. Simnišką galimai kiek atpratęs nuo slydimo šonu, tačiau aš neabejoju, jog vos jie sustos vienas šalia kito – viskas vyks aukščiausiame lygyje“, – emocijų neslepia varžybų organizatorius. „AZO UpHill Drift“ treniruotės prasidės penktadienį, 18 val., ir tęsis iki vėlyvo vakaro. Šeštadienį žiūrovai į trasą įleidžiami nuo 10 valandos ir „drifto“ spektaklį galės stebėti iki pat 17 val.