Dar labiau skirtumas tarp Kauno ir Vilniaus vairuotojų išryškėja 4–5 metų senumo padangų grupėje: tokio amžiaus padangas naudoja kas penktas Kauno vairuotojas (21,5 proc.) ir tik kas aštuntas Vilniaus vairuotojas (12,9 proc.), rašoma pranešime žiniasklaidai. „Kauniečių polinkis investuoti į savo transporto priemones ir jomis ypatingai rūpintis yra tapęs legenda. Mūsų atliktas tyrimas šį stereotipą patvirtino: 66,5 proc. Kauno vairuotojų naudoja visiškai naujas padangas, Vilniuje tokių vairuotojų yra mažiau – 56,8 proc. Šiuo atveju noras puoselėti automobilį tikrai pagirtinas, nes padangų kokybė bei amžius tiesiogiai susiję su saugumu keliuose“, – sako BTA Ekspertizių skyriaus vadovas Andrius Žiukelis. Jo nuomone, rinktis naujesnes padangas ir jas atidžiau komplektuoti vairuotojus verčia ir permainingas klimatas, ir skeptiškai vertinamas kelininkų, kuriems kasmet žiema ateina netikėtai, operatyvumas. Tai paaiškina trečio pagal dydį Lietuvos miesto Klaipėdos situaciją. Palyginti šilto ir nuosaikaus jūrinio klimato veikiamame uostamiestyje naujausiomis padangomis gali pasigirti vos kas penktas automobilis (20 proc.), antra tiek yra su 4–5 metų senumo padangomis (26,7 proc.). Su rūsčia žiema retai susiduriantys klaipėdiečiai tarp Lietuvos didmiesčių išsiskiria didžiausiu smarkiau padėvėtų padangų kiekiu. 6–10 metų senumo padangų čia yra net 44,4 proc., arba didžiausia dalis, palyginti su Kaunu ir Vilniumi. Kaune tokių vairuotojų yra kas dešimtas (10 proc.), Vilniuje – kas ketvirtas (28,2 proc.). „Lietuvoje registruotų lengvųjų automobilių parko vidutinis amžius siekia 15 metų. Akivaizdu, kad nemažai šalies vairuotojų dėl ribotų finansinių galimybių neišgali įsigyti naujo automobilio. Tačiau vis tik tai juos skatina skirti daugiau dėmesio kitiems svarbiems elementams, didinantiems saugumą kelyje. Nusipirkti padangų komplektą yra nepalyginamai pigiau nei naujesnį automobilį, o ir pastarajam gali reikėti naujų padangų“, – sako A. Žiukelis. Kuo padangos naujesnės, kokybiškesnės, tuo geresnis jų sukibimas su kelio danga, trumpesnis stabdymo kelias, kas itin aktualu žiemą. „Daugelis vairuotojų susitelkia į protektoriaus gylį ir mano, kad tai svarbiausias kokybiškos padangos kriterijus. Nors 6–10 metų senumo padangų amžius – diskutuotinas, tačiau realiai, tokio amžiaus padangų patikimumas priklauso nuo daugybės faktorių: kaip intensyviai jos dėvimos, kokiomis sąlygomis saugomos“, – sako draudimo bendrovės atstovas. A. Žiukelio teigimu, daug priklauso nuo to, kaip padangas sandėliuoja ne tik naudotojai, bet ir pardavėjai. Padangų kokybę lemia, ar sausa patalpa, ar kontroliuojama temperatūra, ar jos nebuvo veikiamos tiesioginių saulės spindulių. Svarbu net tai, kaip padanga laikoma sandėliavimo metu. Padangas su ratlankiais rekomenduojama laikyti horizontaliai, be ratlankių – vertikaliai. Be to, padangų nusidėvėjimas ir saugumas itin priklauso nuo tinkamo jų eksploatavimo: ar tinkamai pasirenkamas slėgis, ar teisinga automobilio ratų geometrija, ar neperkraunamas automobilis. BTA 600 automobilių padangų tyrimą 2016 metų gruodį atliko Vilniuje, Kaune ir Klaipėdoje.