Gamintojai šį mersedesą jau pakrikštijo galingiausiu visų laikų E klasės modeliu. Sedanas turi dvi versijas: „Mercedes-AMG E 63 4MATIC“ ir „E 63 S 4MATIC“. Abiejose montuojamas V8 komponuotės 4 litrų darbinio tūrio benzininis variklis su dviem turbinom, kurio galios parametrai pirmoje versijoje siekia 571 AG ir 750 Nm, o antroje – 612 AG bei 850 Nm. Galią ratams perduoda devynių laipsnių automatinė pavarų dėžė „AMG Speedshift“, kurioje vietoje hidrotransformatoriaus sumontuota „šlapia“ sankaba. Nuo 0 iki 100 km/val. toks automobilis gali pagreitėti per įspūdingą laiką – 3,4 arba net 3,3 sekundės. Abiejose variklio modifikacijose įdiegta keturių cilindrų atjungimo sistema, leidžianti taupyti, kai automobiliui pakanka mažesnės galios. Tokiu būdu „Mercedes“ deklaruoja, kad šis automobilis šimtą kilometrų gali nuvažiuoti degindamas viso labo 8,9 litro benzino.  Šonaslydžio režimas siūlomas galingesnės versijos pirkėjams. Jis aktyvuojamas po vairu montuojamomis mentelėmis, per parinktį „Race“, kuri išjungia elektronines stabilumo sistemas, o pavarų dėžę nustato į mechaninį perjungimą. Be to, kol vairuotojas neišjungia šios parinkties, tol visas sukimo momentas perduodamas galiniams ratams. „Paprastesnė“ šios automobilio versija turi mechaninę galinės ašies diferencialo blokiruotę, o galingesnioji – elektroninę. Be šio režimo „Mercedes-AMG E klasė“ taip pat turi „Comfort“, „Sport“, „Sport Plus“ bei „Individual“ parinktis, kurios keičia transmisijos, pakabos ir akceleratoriaus darbo algoritmus. „Race“ režimas leidžia maksimaliai efektyviai važiuoti lenktynių trasa. Pasaulinė galingiausio visų laikų „Mercedes“ E klasės automobilio premjera įvyks lapkričio 16 dieną Los Andžele. Jo kaina paaiškės kitų metų pradžioje, o prekyba prasidės 2017-ųjų kovą.