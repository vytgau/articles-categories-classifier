Pasak C. Tavareso, PSA (anksčiau – „PSA Peugeot Citroen“) pamažu artėja prie tikslo – nutraukti kone porą dešimtmečių užsitęsusią „Opel“ (kai ši priklausė „General Motors“) nuostolingos veiklos istoriją, ir gali būti, kad netrukus atsiras pagrindo prabilti apie nusimatantį stabilų pelną. Išlaidas pavyko sumažinti susitarus dėl lengvatų su Europoje veikiančiomis profesinėmis sąjungomis bei pasidalijus pirkimo ir kitas išlaidas. Plataus masto gamybos nutraukimo ir gamyklų uždarymo, kurių daug kas baiminosi, pavyko išvengti, informuoja portalas „Automotive News“. Ypač veiksmingu sprendimu C. Tavaresas pavadino operatyvų PSA eksploatuojamų technologijų pritaikymą „Opel“ automobiliams. „Žinome, kad tą įmonę tikrai galima pakeisti, o dabar jau džiaugiamės pirmaisiais apčiuopiamais rezultatais“, – sakė jis. Žadama imtis ir kitų iniciatyvų. Nemažai „Opel“ automobilių parduodami nepelningais kanalais, pavyzdžiui, sudarant trumpalaikės nuomos sutartis. Pagrindinėse rinkose, įskaitant ir Jungtinę Karalystę, pardavimo rodikliai ženkliai smuktelėjo. Blogiausia, kad visiškai išvengti nuostolių ir toliau nesisekė. Vien per penkis paskutinius 2017 metų mėnesius „Opel“ patyrė 179 mln. eurų nuostolį. Tai kelia nerimą, nors rezultatai, šiaip ar taip, gėrėja, mat per pirmąjį tų metų pusmetį, pasak informacijos šaltinių, „Opel“ neteko net 374 mln. eurų. „Šiuo metu vyksta tiriamasis darbas, – sakė Londone veikiančios konsultacijų įmonės „LMC Automotive“ ekspertas Justinas Coxas. – Bandoma sumažinti išlaidas, telkiamos perkamosios galios ir derinami inžineriniai sprendimai. Šių veiksmų galima imtis nedelsiant ir jie gana greitai atsiperka.“ C. Tavaresas ir „General Motors“ vadovė Mary Barra apie įmonių pardavimą paskelbė pernai kovą. Oficialiai sutartis buvo sudaryta liepos 31 d. C. Tavaresas tada įžvelgė galimybę sukurti įmonę, kuri įsitvirtintų ne tik Prancūzijoje, bet ir Vokietijoje – didžiausioje Europos automobilių rinkoje, be to, pakylėtų PSA į antrą vietą po „Volkswagen Group“ aukščiausių pardavimų rezultatų sąraše. M. Barrai toks sandoris buvo puiki proga atsikratyti našta, dėl kurios nuo 1999 metų susikaupė net 20 mlrd. JAV dolerių (16,2 mlrd. eurų) siekiantys nuostoliai. C. Tavaresą motyvavo įsitikinimas, kad jam vadovaujant, bendrovė „Opel“ įgis laisvų lėšų ir pardavimo grąža iki 2020 metų pasieks 2, iki 2026 – 6 procentus, o bendrosios metinės pajamos sieks 2,1 mlrd. dolerių (1,7 mlrd. eurų). Remiantis išplatintais pranešimais, gruodžio mėnesį bendrovė PSA rengėsi per teismą išsireikalauti iš „General Motors“ 620 mln. JAV dolerių (504 mln. eurų) kompensaciją už tai, kad ši ne iki galo atskleidė, kiek daug „Opel“ naudojamų variklių rodmenys skiriasi nuo 2020–2021 metais Europos Sąjungoje įsigaliosiančių sugriežtintų išmetalams taikomų apribojimų. Viršijant kilometrui numatytą 95 gramų anglies dioksido normą, kils rizika užsitraukti šimtus milijonų siekiančias baudas, nes kiekvienas viršytas gramas atsieis po 118 dolerių (96 eurus) vienam automobiliui. „General Motors“ atstovai teigia nieko apie tokį ieškinį nežinantys, o C. Tavaresas, paprašytas pakomentuoti susidariusią padėtį, patikino, kad santykiai su „General Motors“ ir bendrovei vadovaujančia M. Barra yra kaip niekad sklandūs. „Komunikacija vyksta nepriekaištingai, o iškilusias problemas pavyksta be vargo išspręsti“, – sakė jis.