Ernesta Globytė: Druskininkuose teko finišuoti ir su trimis nuleistais ratais Daugkartinė Lietuvos ir Baltijos šalių žiedinių lenktynių čempionė ir prizininkė Ernesta Globytė praėjusių metų čempionato finale šturmanavo Rokui Steponavičiui. Moteris prisimena, kad pasirodymas 2016 metais buvo tikras išbandymas. „Druskininkų ir Lazdijų apylinkėse vykstantis finalas visuomet padovanoja daug ir labai įvairių įspūdžių. Praėjusiais metais pavyko pademonstruoti neblogą tempą, tačiau ralis tikrai nebuvo lengvas. Paskutiniame greičio ruože finišavome su trimis nuleistais ratais. Nepaisant to, viskas baigėsi gerai – 8 vieta bendroje įskaitoje, pirma – 2wd įskaitoje ir L9 klasėje“, – prisiminimais dalinasi sportininkė. Ernesta sako, kad Druskininkų-Lazdijų apylinkėse esantys greičio ruožai pasižymi minkštu, smėlingu gruntu, todėl greitai susiformuoja gilios provėžos, apsunkinančios važiavimą. Jos teigimu, tokiomis sąlygomis demonstruoti greitą ir rezultatyvų važiavimą bei pasiekti finišą – labai sudėtinga.  „Mano nuomone, tai, kaip sėkmingai finaliniame etape pasirodys ekipažas, priklauso nuo tinkamo stenogramos užrašymo. Juolab, kad „Rally Classic“ sudėtingos ne tik dieninės, tačiau ir naktinė trasa, dažnai dalyviams sumaišanti visas kortas. Tik tie ekipažai, kurie susikalba ir 100 proc. pasitiki vienas kitu gali parodyti puikų rezultatą“, – teigia E. Globytė. Šiais metais ekipažas ir vėl pasirodys ralio čempionato finale. Sau ir kitiems E. Globytė linki ne tik gerų rezultatų, bet ir nepamiršti pasimėgauti važiavimu bei šventine atmosfera. Žygimantas Augustas Žala: naktinis greičio ruožas neatleidžia klaidų Praėjusiais metais brolių Žalų ekipažas finalinėje Lietuvos ralio čempionato įskaitoje užėmė trečią vietą. Tapti čempionais ekipažui sutrukdė dar pirmoje varžybų pusėje patirtos rimtos techninės problemos. Šiais metais jie ir vėl pasirodys Druskininkų-Lazdijų trasose. Ekipažo šturmanas Žygimantas Augustas Žala teigia, kad pernelyg įtemptai negalvoja apie tai, kokią vietą užims galutinėje įskaitoje, kur kas svarbiau – gerai praleisti laiką, važiuoti savo ir žiūrovų malonumui. Kaip didžiausią ralio finalo iššūkį Ž. A. Žala išskiria naktinį greičio ruožą miške. „Ralio finalo greičio ruožai – sudėtingi, o ypač išskirčiau naktinį greičio ruožą, kuris neatleidžia klaidų. Šiam etapui labai svarbu tinkamai susirašyti stenogramą. Žinoma, tai užtrunka daugiausiai laiko ir reikalauja nemažai pastangų, tačiau tinkamai paruošus varžybų metu ji labai stipriai pasitarnauja. Net jeigu ruošiamės naktiniam greičio ruožui, mūsų ekipažas įpratęs stenogramą parengti dienos metu, o ne prieblandoje ar naktį“, – pasakoja Ž. A. Žala. Žygimantas Augustas galvodamas, ko palinkėtų savo ekipažui, nedaugžodžiavo: „tiesiog – greičio ir sėkmės“. Agnė Vičkačkaitė-Lauciuvienė: šis ralis reikalauja ypatingo susikaupimo Po netikėtos avarijos „DHL Rally Elektrėnai“ etapo metu, sportininkė Agnė Vičkačkaitė-Lauciuvienė neslepia, kad šiandien jos nuotaikos – svyruojančios. Svarbiausias tikslas – greičiau reabilituotis. Praėjusiais metais finaliniame Lietuvos ralio čempionato etape Artūrui Daunoravičiui šturmanavusi Agnė prisimena, kad didelių ambicijų 2016 metais ralyje neturėjo, dalyvavo tiesiog savo malonumui. Visgi, sportininkė netruko pastebėti, kad šis ralio čempionato finalas – vienas sudėtingiausių. „Visų pirma, šis etapas – paskutinis sezone. Jis dažniausiai lemia sportininkų pozicijas visus metus vykstančiame Lietuvos ralio čempionate. Kadangi finalas vyksta įpusėjus rudeniui, dažniausiai tokiu metu pasirodo pirmieji šalčiai, trasos būna slidžios dėl gausiai krentančių lapų ar varžybas lydinčio lietaus. Patys greičio ruožai ypatingi dėl minkštos ir purios dangos. Miškuose du kartus važiuojami greičio ruožai tampa sudėtingi, jie reikalauja ypatingo ekipažo susikaupimo ir dėmesio“, – teigia A. Vičkačkaitė-Lauciuvienė. Kalbėdama apie naktinius greičio ruožus sportininkė neabejoja, kad esminis dalykas – ekipažo narių pasitikėjimas vienas kitu bei stenogramos tikslumas. Dėl ankstesniame etape patirtos avarijos, lenktynininkė kol kas negali patvirtinti savo dalyvavimo šiame etape, tačiau ji tiki, kad bet kokiu atveju, „General Financing team Pitlane“ komanda sugebės išlaikyti puikias pozicijas metinėje čempionato įskaitoje bei linki sėkmės čempionato finale dalyvausiantiems ekipažams. Finalinis Lietuvos ralio čempionato etapas vyks rugsėjo 29-30 dienomis Druskininkų-Lazdijų apylinkėse. Šventės dalyvių lauks ne tik azartiškas mašinų gausmas, bet ir pramogų pilnos Druskininkų Turizmo dienos.