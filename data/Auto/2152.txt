Precedentas teisme Įdomu, kad teisių trims mėnesiams už ištisinės linijos kirtimą išvažiuojant į priešpriešinio eismo juostą neteko Seimo nario Petro Gražulio dukra Marija Šalaševičienė. Moteris neslepia, kad vykdama iš Kauno į Prienus neleistinoje vietoje – kirsdama ištisinę liniją – išvažiavo į priešpriešinio eismo juostą. Kaip tik tuo metu priešais važiavo policijos pareigūnai – parlamentaro dukrai skirta 170 eurų bauda bei 3 mėn. atimtas vairuotojo pažymėjimas. Sutapimas ar ne, tačiau netrukus po šio įvykio Seime užregistruota įstatymo pataisa, kuria siūloma švelninti atsakomybę už tokį pažeidimą, kuris priskiriamas chuliganiškam vairavimui. Sutapimas ar ne, šią pataisą registravo Rimas Andrikis, P. Gražulio bendrapartietis (Tvarka ir teisingumas) Seime. „Yra chuliganų, kurie kerta ištisines linijas. Tačiau yra ir nepatyrę vairuotojai. Ir ką dabar, žmogus gavo vairuotojo pažymėjimą, kirto liniją ir ką? Vėl viskas iš naujo? Vėl 3 mėnesiams netenka pažymėjimo? Manau, bet kas gali atskirti, kur už vairo sėdi chuliganas, o kur ne chuliganas. Ir tikrai nereikia visų matuoti pagal vieną matą. Jei vienas siautėja kelyje, tai mes turime atitinkamas tarnybas, kurios ir turi tramdyti. Bet aš dar kartą sakau, kad yra žmonės, kurie nesiautėja kelyje, bet neatsargiai, netyčia, na taip, be tinkamo dėmesio jie išvažiuoja į priešingą eismo pusę ir pasaulis nuo to nesugriūna ir nesugrius“, – kiek anksčiau DELFI teigė R. Andrikis. Dėl šios pataisos ir galimos P. Gražulio įtakos tyrimą pradėjo Specialiųjų tyrimų tarnyba (STT), o M. Šalaševičienė kreipėsi į teismą, prašydama sušvelninti sankciją. Moteris ir jos advokatas teisme siekia įrodyti, kad jos manevras niekam pavojaus nesukėlė. M. Šalaševičienė teigia, kad kirto ištisinę liniją, nes norėjo apvažiuoti du automobilius, kurie jos manymu sulėtino greitį ir norėjo sukti dešinėn. Manevrą užfiksavę pareigūnai teigė, kad jų ir M. Šalaševičienės automobilį skyrė apie 800 m. Ar tai saugus atstumas tokiam manevrui, spręs teismas, bet kokiu atveju, jokia įstatymo išlyga nėra numatyta. Nors M. Šalaševičienė ir jos advokatas siekė išvengti vaizdo įrašo peržiūros teisme, to padaryti nepavyko – teisėjas nusprendė, kad įrašas bus peržiūrimas. Palikime šią istoriją teismui ir pažiūrėkime, ką rodo statistika. Pažeidimų mažėja O statistika aiškiai rodo, kad įsigaliojus griežtam įstatymui pažeidimų skaičius sparčiai mažėja. Lietuvos kelių policijos tarnybos duomenimis, per 8 šių metų mėnesius buvo nustatyti 128 chuliganiško vairavimo atvejai (Sąvoka LR ANK 420-2), per analogišką laikotarpį praėjusiais metais – 187 atvejai (LR ATPK124.2.2 str.). Tai yra beveik trečdaliu (31,5 proc.) mažesnis rodiklis. Šiuo metu už draudimo lenkti ar įvažiuoti į priešpriešinio eismo juostą pažeidimus teisė vairuoti privalomai atimama nuo trijų iki šešių mėnesių. Teisės akto pataisų iniciatoriai Seime siūlo, kad tai būtų tik galima sankcija šalia piniginės baudos. Teisės vairuoti atėmimas už ištisinės juostos kirtimą tapo privalomas nuo šių metų. „Manome, kad griežtesnė tvarka pasiteisino. Nepamirškime, kad įvažiavimas į priešpriešinio eismo juostą, neatsargus lenkimas yra priežastys, lemiančios priešpriešinius susidūrimus, kurių pasekmės dažnai būna labai tragiškos. Be to, noriu atkreipti dėmesį, kad ne visuomet pažeidėjų elgesys gali būti vertinamas per nustatytų pažeidimų skaičių – juk šį skaičių lemia ir padidintas policijos dėmesys, netolerancija pavojingiems pažeidimams“, – DELFI teigė Lietuvos kelių policijos tarnybos vyresnioji specialistė Marija Kazanovič. „Ištisinis ženklinimas, kelio ženklai – eismas keliuose organizuojamas, siekiant užkirsti kelią eismo įvykiams, reguliuoti ir organizuoti vairuotojų elgesį“, – pastebėjo M. Kazanovič. Seimas prie įstatymo pataisų turėtų grįžti jau artimiausioje rudens sesijoje.