Galingiausi – nebūtinai aršiausi Žiūrovai į automobilių sporto renginius renkasi pasižiūrėti greitai važiuojančių galingiausių automobilių, meistriškai valdomų patyrusių vairuotojų ir svarbiausia – aršios kovos. Tačiau ne visada kova dėl kiekvienos sekundės dalies vyksta tarp didžiausią galią pasiekiančių automobilių ekipažų. Tarptautiniame „Press ralyje“ automobiliai skirstomi į klases pagal variklio darbo tūrį: iki 1,6 litro, iki 2 litrų ir virš 2 litrų. Išskiriami ir dyzeliniai bei ekologiški automobiliai, kurių išmetamų CO2 teršalų kiekis neviršija 100 g/km. Galingiausiose klasėse važiuoja pagarbos verta technika: virš 300 AG pasiekiantys „Mitsubishi Lancer Evolution“, „Subaru Impreza WRX STi“ modeliai, gausu sportiškų „Volkswagen Golf GTi“, „Peugeot 308 GTI“ ar „Opel Corsa OPC“ automobilių. Tačiau aršiausiai kaunasi ne jie. Ilgamečiai „Pess Ralio“ dalyviai pripažįsta, kad kovingiausia – mažų mašinėlių, kurių variklio darbo tūris iki 1,6 litro, klasė. „Be jokių pertraukų 1,6 litro klasėje važiuoju jau nuo 2010 metų. Pradėjau joje važiuoti su 1 litro 25 kW galingumą pasiekiančiu „Fiat Uno“. Per pirmus trejus metus su juo pavyko laimėti antrą ir trečią vietas klasėje. Nusprendžiau, kad kitas mano automobilis taip pat turės ne didesnį nei 1,6 litro variklį ir važiuosiu šioje klasėje tol, kol nugalėsiu“, - sakė jau aštuntą kartą tarptautiniame „Press ralyje“ dalyvausiantis 15min žurnalistas Tomas Markelevičius, varžybose dalyvausiantis „Mitsubishi Colt“ automobiliu. Per kelis metus jis savo kolekciją papildė dar keliomis antros ir trečios vietos taurėmis, tačiau nugalėti „Press ralyje“ 1,6 klasėje dar nepavyko, nors į lenktynes jis kasmet atvažiuoja vis labiau patobulintu automobiliu. Varžybose – ne naujokai T. Markelevičius savo „Mitsubishi Colt“ netaupo tik „Press raliui“ – tai yra jo kasdieninis automobilis, dažną savaitgalį važinėjantis aplink kūgelius slalomo varžybose. Kitas jau etatiniu tampantis 1,6 klasės dalyvis – „Honda CRX“ vairuosiantis Andrius Kilda, - šiuo automobiliu važiuoja Lietuvos „Mini ralio“ čempionate. „Toyota Yaris T-Sport“ „Press Raliui 2017“ ruošiantis Egidijus Babelis savaitgaliais dalyvauja slalomo varžybose ir „Mini ralio“ čempionate. Kitus šios, gausiausios klasės dalyvius taip pat dažnai sutiksite mėgėjiškose varžybose. Silpniausios įskaitos greitį įrodo rezultatai. Pernai 1,6 klasę atitinkančiu „Ford Fiesta R2“ automobiliu važiavęs latvis Martinas Dzenitis parodė antrą geriausią trasos įveikimo laiką absoliučioje įskaitoje, analogišką rezultatą 2008-aisiais su 1,6 l variklį turinčia „Toyota Corolla“ pademonstravo šeimyninis Valdo ir Pauliaus Valiukevičių ekipažas. Tuo tarpu 2015 metų „Press ralyje“ į geriausiųjų dešimtuką pateko net 5 dalyviai iš 1,6 litro klasės.  „Prisimenu, tais metais klasėje likau 5-tas. Kartu su T. Markelevičiumi, kuris buvo 4-tas, skaičiavome, kad bet kurioje kitoje klasėje būtume tapę prizininkais“, - sakė E. Babelis. „1,6 klasėje neabejotinai didžiausia konkurencija, čia daugiausiai dalyvių, o ir visi – pastoviai sportuojantys. Buvo minčių persėsti į kokį dyzelinį galingą BMW ar patobulintą „Volkswagen Golf“ ir lengvai laimėti pirmą vietą dyzelinių automobilių įskaitoje. Tačiau nusprendžiau likti 1,6 klasėje. Tai principo reikalas. Neišeisiu iš jos, kol nelaimėsiu“, - apsisprendė T. Markelevičius. Moterys varžysis vienoda technika Ne tik 1,6 litro klasėje važiuojantys dalyviai kaunasi dėl milisekundžių. Juk azartas priklauso ne nuo automobilio galingumo, o nuo kuo labiau vienodų sąlygų dalyviams. Kuo panašiau važiuoja automobiliai, tuo daugiau lemia vairuotojo meistriškumas ir ekipažo susikalbėjimas. Todėl birželio pirmą savaitgalį vyksiančiame „Press ralyje 2017“ bus itin aršios ekologiškus automobilius vairuojančių ekipažų kovos: šioje klasėje visų transporto priemonių galingumas yra panašus, nes jų CO2 emisija privalo būti ne didesnė nei 100 g/km. Prie „Press ralio“ starto linijos išvysime mažiausiai du hibridinius „Hyundai Ioniq“ automobilius, o varžybų partneris „Nissan“ atveš net tris naujos kartos „Nissan Micra“ su ekologiškais 0,9 litro trijų cilindrų benzininiais varikliais. Jie ne tik draugiški gamtai, bet ir greiti: vos toną sveriantys mažyliai išvysto po 90 AG. „Jeigu mes dalyvaujame, ir statome automobilį į kovą, tai mes tikimės nugalėti. Prastas kareivis, kuris nenori būti generolas. Prie vienodų automobilių vairo atsiskleis vairuotojų talentas, laukia įnirtinga kova“, - kalbėjo „Nissan Nordic Europe“ komunikacijos vadovas Baltijos šalims Mindaugas Plukys. Jis taip pat atskleidė, kad prie naujųjų „Micra“ vairo sės greičiausios moterys. „Norime nušauti kelis zuikius vienu metu: tikimės nugalėti „Eko“ klasėje, komandinėje ir dar moterų įskaitose“, - šypsodamasis aukščiausius tikslus išdavė M. Plukys.