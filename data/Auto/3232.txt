„Įstatymų pakeitimus padiktavo realus gyvenimas. Jiems įsigaliojus, pareigūnams bus paprasčiau išsiaiškinti pažeidėjus keliuose, taip pat už įstatymo reikalavimų, kurie įsigalios nuo kitų metų pradžios, pažeidimus bus numatyta atsakomybė dešiniavairių transporto priemonių vairuotojams. Pataisos yra labai svarbios, nes prisidės prie saugesnio eismo“, – sako susisiekimo ministras Rokas Masiulis. Dabar nustatyta, kad tais atvejais, kai norima išsiaiškinti teisės pažeidimą, transporto priemonės savininkas (valdytojas) asmens duomenis – vardą, pavardę, asmens kodą ar gimimo datą, gyvenamąją vietą – turi nurodyti tik pareikalavus policijos, aplinkos apsaugos valstybinės kontrolės, savivaldybės vykdomosios institucijos arba jos įgaliotam pareigūnui. Įsiteisėję įstatymų pakeitimai teisę pareikalauti šios informacijos taip pat suteiks Valstybinės kelių transporto inspekcijos prie Susisiekimo ministerijos (VKTI), Muitinės departamento prie Finansų ministerijos (MD) ir Valstybės sienos apsaugos tarnybos prie Vidaus reikalų ministerijos (VSAT) pareigūnams. Šiuo metu ANK nėra numatyta nuostatų, suteikiančių teisę aplinkos apsaugos valstybinės kontrolės, muitinės, VSAT ir VKTI pareigūnams pradėti administracinių nusižengimų teiseną, atlikti šių nusižengimų tyrimą ir surašyti administracinių nusižengimų protokolus. Įsigaliojus įstatymų pataisoms, nurodytų institucijų atstovai, pareikalavę ir negavę reikiamos informacijos iš transporto priemonės savininko (valdytojo), turės teisę pradėti administracinių nusižengimų teiseną. Be kita ko, artimiausiu metu Lietuvos keliuose numatoma įrengti stacionarius įrenginius, kurie kontroliuos ne tik greičio viršijimo atvejus, bet ir nustatys, kurios transporto priemonės nėra apdraustos civilinės atsakomybės privalomuoju draudimu, numatyta tvarka neįregistruotos (neperregistruotos), vairuojamos be privalomosios techninės apžiūros arba nesumokėjus mokesčių už naudojimąsi keliais. Galiojančiame ANK nenumatyta galimybė surašyti administracinio nusižengimo protokolą ir imtis administracinio nurodymo, kai nusižengimas užfiksuojamas ne asmens, įtariamo administraciniu nusižengimu, akivaizdoje. Priėmus ANK pakeitimus, bus užtikrintas greitas, mažai darbo sąnaudų ir materialinių išteklių reikalaujantis administracinių nusižengimų bylų nagrinėjimas, taip pat bus suderintos SEAKĮ ir ANK nuostatos. Įstatymų projektai bus pateikti svarstyti Seimui.