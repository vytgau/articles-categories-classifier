Savo kursą „Saugumo komponentai: sumontuok ir naudok teisingai“ svečias iš užsienio, atstovaujantis automobilių sporto saugumo įrangos prekės ženklui „Simpson Europe“, pradėjo nuo sukrečiančių avarijų vaizdų. Jis buvo lakoniškas ir pripažino, kad saugumas nėra pasivaikščiojimas parke ir apie jį reikia kalbėti rimtai. Specialistas didžiausią dėmesį skyrė taisyklingam lenktyninių diržų naudojimui ir segimui. Jis pastebėjo, kad ir brangiausią saugumo įrangą sau leidžiantys sportininkai labai dažnai nepaiso elementarių gamintojo reikalavimų. Diržai segami prieštaraujant fizikos dėsniams ir pavojui pasmerkiami labiausiai pažeidžiami lenktynininkų organai.  Paskaitos metu buvo atskleisti ir nieko nekainuojantys saugumo patarimai. Svečias lenktynininkams patarė pasitreniruoti užmerktomis akimis atsisegti diržus ir kuo greičiau išlipti iš automobilio. Taip pat jis patarė prieš kiekvienas lenktynes pėsčiomis apeiti trasą ir pasižiūrėti, kur gali būti pavojingiausios vietos ar kas galėjo pasikeisti po praėjusio važiavimo. Į „Wolf School“ susirinko virš 200 lenktynininkų ir mechanikų, tačiau J. Phersono paskaita tinka ir civiliams vairuotojams, kurie kiekvieną dieną netaisyklingai juosiasi diržus. Būkime saugūs ir gero klausymo! 