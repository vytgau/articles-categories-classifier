Ankstesnio „Phaeton“ gamyba buvo nutraukta praėjusiais metais, kai įsiplieskus skandalui dėl „Volkswagen“ emisijų klastojimo Vokietijos kompanija buvo priversta karpyti lėšas nuostolingiems projektams. Įmonė niekada neslėpė, kad šis limuzinas buvo vieno iš savininkų Ferdinando Piecho užgaida, o kiekvienas pagamintas modelis buvo nuostolingas. Teigiama, kad F. Piechas norėjo įrodyti pasauliui, kad ir paprasta markė gali sukurti prabangų sedaną, tačiau, anot marketologų, būtent tai ir disonavo potencialių klientų galvose, kurie norėdami įsigyti tokios klasės automobilį niekada nežiūrėdavo į „Volkswagen“ pusę. Dabar aiškėja, kad „Phaeton“ lemta atgimti elektromobiliu. Greičiausiai naujas modelis turės ir kitą pavadinimą. „Esame nemenkai pažengę vystydami naujojo „Phaeton“ projektą, tačiau akivaizdu, kad dar užtruksime. Šiuolaikinis didelis sedanas privalo būti konkurentabilus ir pranokti „Tesla“, kuri dabar vadinama pavyzdžiu ir daugelyje rinkų pirmauja savo segmente“, – leidiniui „Autocar“ teigė „Volkswagen“ vadovas Herbertas Diessas. Kol kas spėliojama, kad naujasis automobilis bus sukurtas panaudojant kompanijos elektromobilių platformą MEB ir parduotuvių salonus išvys apie 2020-uosius. Tik tuo metu ir „Tesla“ nesnaus.