„Skambina mums gyventojas ir praneša apie Vilniaus Fabijoniškių rajone, šalia gatvės, stovintį apleistą lengvąjį automobilį. Vos po kelių dienų ankstyvą rytą ši nenaudojama transporto priemonė degė atvira liepsna ir visiškai sudegė. Negana to, šalia stovėjęs „Opel“ automobilis taip pat nukentėjo: išsilydė kairės pusės veidrodėlis, rankenos, durelių apdaila, truko priekinis stiklas. Tai – tipinė istorija, kuri parodo, kas atsitinka su be priežiūros paliktais automobiliais“, – sako Eksploatuoti netinkamų transporto priemonių tvarkytojų asociacijos (ENTPTA) vadovas Vladimiras Jankoitas.  Priešgaisrinės apsaugos ir gelbėjimo departamento duomenimis, vien nuo šių metų pradžios iki vasario 10 d. transporto priemonės degė 133 kartus, arba 5,6 proc. daugiau nei pernai tuo pačiu laikotarpiu (126 automobiliai). Pagrindinėmis transporto priemonių gaisrų priežastimi buvo automobilių elektros instaliacijos gedimai – dėl jų užsidegė 63 transporto priemonės, automobilių kuro tiekimo sistemos gedimai (12 gaisrų), tyčiniai padegimai (9 gaisrai), pašalinis ugnies šaltinis (6 gaisrai), transporto priemonės dujų įrangos gedimai (5 gaisrai). „Lietuvoje nesinaudojama kas dešimtu registruotu lengvuoju automobiliu, o transporto priemonių vidutinis amžius siekia 15 metų. Neatsakingi gyventojai nevažiuojančią seną mašiną palieka bendro naudojimosi vietoje ar tiesiog prie namų, užuot atidavę ją utilizavimui ir netgi gavę už tai atlygį“, – sako Gamintojų ir importuotojų asociacijos (GIA) bei Elektronikos gamintojų ir importuotojų organizacijos (EGIO) vadovas Alfredas Skinulis. Pasak V. Jankoito, laikyti nebenaudojamą automobilį bendro naudojimosi vietose yra draudžiama, todėl jo savininkui būtina juo pasirūpinti arba pristatyti atliekų tvarkytojui. „Perdirbimui pridavus nenaudojamą automobilį išrašomas eksploatuoti netinkamos transporto priemonės sunaikinimo pažymėjimas. Šio pažymėjimo prireiks kiekvienam išregistruojant automobilį „Regitroje“, – sako V. Jankoitas. Eksploatuoti netinkamą automobilį galima priduoti kiekvienoje Lietuvos apskrityje. Tą padaryti galima pasinaudojant GIA kartu su ENTPTA sukurta senų automobilių tvarkymo sistema. GIA organizuoja eksploatuoti netinkamų transporto priemonių tvarkymą ir finansuoja automobilių ardymo metu susidarančių neigiamą rinkos vertę turinčių atliekų tinkamą sutvarkymą. Tokiu būdu užtikrinama, kad automobilių atliekos nepatenka į aplinką. Nenaudojamos transporto priemonės transportavimo paslaugos gyventojui, besikreipusiam į šios sistemos dalyves, nekainuoja. ENTPTA duomenimis, Lietuvoje kasmet išardoma apie 50-60 tūkst. tonų senų automobilių, iš kurių apie 30 proc. susidaro nevertingos plastiko, gumos, stiklo, salono apdailos ir kitokių automobilių dalių atliekos. Siekiant saugoti gamtą ir žmonių sveikatą, netinkami eksploatuoti automobiliai ir jų atliekos yra perdirbamos.