Šios taisyklės skirtos išspręsti interesų konfliktą tarp nacionalinių reguliavimo institucijų ir gamintojų jų šalyse, siekiant išvengti „Volkswagen Group“ emisijų skandalo pasikartojimo. Europos Parlamentas didele balsų persvara (585 „už“ ir 77 „prieš“) nubalsavo už įstatymo projektą, kuris ES leis sustiprinti priežiūrą ir leis Briuseliui skirti automobilių gamintojams baudas, kurios gali siekti iki 30 tūkst. eurų už vieną automobilį. Įstatymas kol kas galutinai nepriimtas, jį dar turi apsvarstyti ES įstatymų leidėjai, Europos Komisija ir valstybės narės. Įsigaliojus naujajam įstatymui, automobilių gamintojai nebemokės tiesiogiai testavimo agentūroms, kad nebebūtų sąlygų užmegzti su jomis draugiškus santykius. Ateityje ES valstybės turės finansuoti automobilių išmetamųjų dujų testavimo centrus, tačiau jos galės už tai imti mokestį iš visų automobilius gaminančių bendrovių. Kasmet ES valstybės narės turės testuoti bent 20 proc. automobilių modelių, kurie į jų šalies rinką pateko per praėjusius metus. ES turės teisę atlikti automobilių patikrą vietoje ir skirti baudas, o nacionalinės valdžios institucijos galės vertinti viena kitos sprendimus.