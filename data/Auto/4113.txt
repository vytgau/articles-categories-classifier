Po kelių mėnesių Šanchajaus automobilių parodoje oficialiai debiutuosiantis sportiškasis „MINI Countryman John Cooper Works“ aprūpintas iki šiol galingiausiu 2 litrų darbinio tūrio 4 cilindrų benzininiu varikliu su turbina, išvystančiu 170 kW/231 AG ir 350 Nm jėgos sukimo momentą. Palyginti su ankstesniuoju modeliu, variklio galia išaugusi 10 kW/13 AG. Keturiais ratais varomas modelis iki 100 km/val. greičio galės įsibėgėti per 6,5 sekundės ir išvystys maksimalų 234 km/val. greitį. Su šiuo varikliu komplektuojama standartinė 6 laipsnių mechaninė arba pasirenkama 8 laipsnių automatinė „Steptronic“ pavarų dėžė. Šio modelio vidutinės degalų sąnaudos sudaro 7,4-6,9 l/100 km, anglies dvideginio emisija siekia 169-158 g/km. Dar vienas „MINI John Cooper Works Countryman“ išskirtinumas – sportinė pakaba su „Brembo“ stabdžiais ir 18 colių įstrižainės lengvo lydinio ratlankiais „Black Thrill Spoke“. Visi pakabos elementai sureguliuoti taip, kad būtų maksimaliai išnaudojamos dinaminės variklio galimybės ir užtikrinamas geriausias automobilio valdomumas. Apskritai, daugiau stabilumo ant asfaltuotos dangos ir įveikiant posūkius su „MINI John Cooper Works Countryman“ suteikia žemesnis svorio centras, ilgesnė ir platesnė ratų bazė. Efektyvi keturių varančiųjų ratų sistema „ALL4“ lemia geresnį sukibimą tiek miesto kelyje, tiek bekelėje.  Atletiškas charakteris atsispindi ir šio modelio išorėje – panaudotas apdailos paketas „John Cooper Works Aerodynamics Kit“ įskaitant plačius priekinius ortakius, standartinius stogo bėgelius ir galinės stogo dalies tęsinį. Naujųjų „MINI Countryman John Cooper Works“ kėbulas yra nudažytas išskirtinai šiems modeliams skirta žalia „Rebel Green“ spalva su raudonos spalvos akcentais. Taip pat galima pasirinkti ir iš kelių kitų kėbulo spalvos variantų. Variklio grotelių apvadas, veidrodėliai, stogas bei „John Cooper Works“ logotipai padengti raudonu „Chili Red“ atspalviu. Šio modelio salone galima rasti „John Cooper Works“ stilistinius akcentus – tai sportinės priekinės sėdynės, sportinio stiliaus vairas su integruotais valdymo mygtukais, pedalų apdaila iš chromo, raudoni sėdynių ir kitų salono dalių apvadai. Standartinės šio modelio įrangos sąraše taip pat yra priekiniai LED žibintai, važiavimo režimai „MINI Driving Modes“, bagažinės dangčio atidarymas be prisilietimo „Comfort Access“, greičio palaikymo funkcija su automatiniu stabdymu, 6,5 colio įstrižainės lietimais valdomas ekranas su „Radio MINI Visual Boost“ sistema. Papildomai galima užsisakyti vairuotojo asistavimo sistemas su vaizdo kameromis ir kelio ženklų stebėjimu, parkavimo asistentą su priekinio ir galinio vaido kamera, priekinio stiklo projektorių „John Cooper Works Head-Up Display“. „MINI John Cooper Works Countryman“, kaip ir kiti nauji modeliai, išsiskiria ilgesniu kėbulu ir didesne erdve salone tiek priekinėje, tiek galinėje sėdynių eilėje, taip pat išaugusia bagažinės talpa.