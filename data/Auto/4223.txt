„Tai labai sunkios ir pavojingos lenktynės, todėl kelti sau kažkokius nerealius tikslus būtų kvaila. Svarbiausia, ko sieksime – po daugiau kaip 80 metų pertraukos finišuoti vienose seniausių ir sunkiausių ralio lenktynių pasaulyje. Aišku, mes slapta tikimės pasiekti tam tikrų tikslų, bet oficialiai mūsų pagrindinis tikslas – finišas,“ – atsisveikindamas su savo fanais Vilniaus oro uoste pasakojo D. Jocius. „MVP Racing“ komanda į pirmąjį šių metų Pasaulio ralio čempionato etapą išsiruošė kaip niekada puikiai pasiruošusi. Iš viso komandos sudėtyje – net 23 žmonės. Dalis jų, įskaitant ir lenktynių techniką – „Mitsubishi Lancer Evo X“ bei serviso sunkvežimį – jau pasiekė Monte Karlą ir įsirengė lenktynių serviso parke. Į Monaką jau atvyko ir du „Kia Sportage“, skirti lenktynininkų trasos susirašymui bei kelio žvalgams – Ramūnui Čapkauskui ir Kastyčiui Torrau. Šiandien į Monaką išskrido 8 komandos nariai, rytoj atvyks paskutiniai 6. Dėkodami už tai, kad Vilniaus oro uoste lenktynininkų išlydėti susirinko tiek daug žmonių, D. Jocius ir D. Zvicevičius žadėjo padaryti viską, kad gerbėjams netektų nusivilti. Beje, nemažai gerbėjų susiruošė palaikyti lietuvius ir Monte Karlo ralyje. Į lenktynes atvažiuoja apie 50 ištikimiausių komandos fanų. „Tikiuosi lietuviškos trispalvės greičio ruože suteiks mums jėgų ir šiek tiek sėkmės,“ – sakė D. Jocius. Primename, kad lenktynės Monte Karle vyks kitą savaitę – sausio 19-22 dienomis. Lenktynininkams teks įveikti 17 greičio ruožų, kurių bendras ilgis yra beveik 400. Tai beveik atitinka visų metų Lietuvos ralio čempionato greičio ruožų ilgį. Rezultatus tiesiogiai galite stebėti internete: http://www.wrc.com/en/wrc/results/monte-carlo/stage-times/page/318-226---.html