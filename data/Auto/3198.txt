Keturiais ratais varomų automobilių įskaitose pagrindiniu smuiku griežia „Audi“, „Subaru“ arba „Mitsubishi“ markės mašinos. Tačiau šios automobilių sporto šakos debiutantas Vytis Šliažas įvairiose slalomo varžybose dalyvauja su visai kitokiu automobiliu – keturiais ratais varomu „VW Passat 4Motion B6“ sedanu. Didelė tikimybė, kad visos Lietuvos mastu tai yra vienintelis toks automobilis, reguliariai dalyvaujantis tokiose autosporto varžybose bei be viso to siekiantis ir Lietuvos čempiono vardo. Pirmas startas – Lietuvos čempionatas Įdomu tai, kad Vytis dar net visiškai nespėjęs apšilti kojų automobilių sporte ir neturėdamas gerų įgūdžių, 2016 metais iškart nėrė į Lietuvos automobilių greituminio slalomo ir kalnų lenktynių (GSKL) čempionatą. Įsivaizduojat? Iškart į aukščiausią lygą. Be to, Lietuvos čempionato statusą turinčios varžybos, jam buvo pirmos lenktynės karjeroje. Stipru! Prieš tai Vytis buvo spėjęs sudalyvauti vos keliose, žiemą vykusiose slalomo treniruotėse prie Trakų, kur gavo gerų patarimų, kaip reikia važiuoti, ir juos vykdė. Į treniruotes jis atvyko tiesiog pasitikrinti, kaip važiuoja, bei patobulinti savo vairavimo įgūdžius. Tuomet dar apie jokias varžybas jam net nebuvo kilę minčių. „Nuo mažens svajojau apie ralį, bet tik svajojau. Po kelių slalomo treniruočių „užsikrėčiau“ automobilių sportu ir nusprendžiau siekti rezultatų. Nors visai neturėjau lenktynių patirties, tačiau pasiryžau pirmą žingsnį žengti iškart į rimtas varžybas“, – apie savo karjeros pradžią atvirauja Vytis. Tuo metu jis kasdien vairavo visais keturiais ratais varomą „VW Passat 4Motion“ automobilį su 3,2 litro darbinio tūrio varikliu, taigi su juo leidosi ir į visas varžybas, startuodamas 3000+ klasėje (automobiliai, kurių variklio darbinis tūris didesnis, nei 3,0 litrai). Ši klasė dar vadinama „Subaru“ ir „Mitsubishi“ klase dėl šių automobilių gausos. Taigi Vyčio „Passat“ čia atrodė visiškai ne į temą. „Kaip dabar atsimenu pirmas varžybas. Pradžioje varžovai galvojo, kad aš čia atvykau tik pasižiūrėti. Tačiau, kai stojau į susipažinimo su trasa ratą, žmonės visai nebesuprato, ką aš čia darau. Po akimirkos, išlipę iš savo mašinų, jie žingsniavo prie manęs ir ėmė klausinėti, kokioje klasėje startuosiu ar galbūt atliksiu kokio techninio automobilio rolę. Atsakiau, kad lenktyniausiu. Tai pasijuokė chebra ir viskas. Pas mane gi dar automatinė greičių dėžė, odinis salonas, „Business Edition“, muzika groja, rankinio stabdžio nėra, padangos irgi gatvinės“,– su šypsena pirmas varžybas prisimena Vytis, kuriose užėmė dešimtą vietą tarp dvylikos dalyvių.  „Tuomet man atrodė, kad buvau šių varžybų laimėtojas. Emocijos liejosi per kraštus. Tiesa, iškart supratau, kad dar labai daug reikia mokytis, o tobulėjimui ribų nėra. Taip pat dar labai gerai reikia pažinti ir automobilį“, – pasakoja Vytis. Pirmos pamokos Kitose varžybose Kazlų Rūdoje, kur trasa yra iš betoninių plokščių, turinčių tarpus, Vytis turėjo bėdų su padangomis, kurios ten itin apsidaužė ir tapo kone kvadratinės. Tuomet jis sužinojo, kad varžyboms geriausia naudoti „Federal“ produkcijos „semi slick'us“. „Kai gavau tokias rekomendacijas, nustebau, kad visi slalome naudoja padangas, tris kartus pigesnes negu tos, kuriomis buvo apautas mano automobilis, ir tos, kurios „išėjo kvadratais“, – prisimena Vytis. Kitose varžybose jis gavo dar vieną pamoką – greituminiame slalome negalima važiuoti su pustuščiu kuro baku, neva taip taupant svorį. „Kadangi mano „Passat“ sveria apie 1700 kg, o konkurentų automobiliai yra bent 200-300 kg lengvesni, taigi nutariau lėkti su mažu kuro kiekiu bake. Šis bandymas baigėsi ties pirmu greitu posūkiu, kuriame lekiant apie 120 km/val. greičiu, užsidegė skydelyje lemputė ir automobilis įjungė serviso režimą. Dingo akceleracija, automobilis tapo bukas. Visą šią problemą iššaukė kuro negavęs siurblys, nes benzinas įveikiant posūkį buvo visai kitoje degalų bako pusėje“, – toliau prisiminimais dalinasi Vytis. Naujokas – ketvirtas Galiausiai Vytis 2016 metų čempionate liko ketvirtoje bendros įskaitos vietoje. Apmaudi klaida paskutiniame etape jam kainavo trečiąją poziciją, iki kurios vis dėlto pritrūko vieno taško. Kėdainių slalome jis apsiskaičiavo ir vietoj trijų ratų, trasą įveikė tik du kartus. Už tai gavo baudą ir etape liko paskutinis – o tai kainavo jam trečią poziciją čempionate, kurią pačiupo Audronis Gulbinas. Čempionu tapo Feliksas Kairys, o Paulius Novakas buvo antras. 2016 metų sezone Vytis dar startavo ir daugelyje mėgėjiškų slalomo varžybų, kuriose išmoko techniško važiavimo, dar labiau pajautė automobilį, nes tradicinis slalomas nuo greituminio skiriasi ir reikalauja kitokių įgūdžių. Be to, su dideliu automobiliu manevruoti tarp kūgelių nėra paprasta. Slalomo dvikovų varžybose jis bendroje serijos įskaitoje tarp AWD automobilių buvo pirmas, o 2016-2017 metų žiemą vykusioje „Winter Games“ varžybų serijoje „Nemuno žiede“, Vytis užėmė antrą vietą. „Pernai visa vasara buvo „parduota“ slalomams, stengiausi dalyvauti visur. Šiais metais nusistačiau konkrečius važiavimus“, – pasakoja Vytis. Taigi, šiame sezone jis startuos Lietuvos greituminio slalomo čempionate ir Lietuvos mini ralio čempionate – tikslai tikrai rimti. Jeigu tarp šių varžybų bus dideli laiko tarpai, jis neatmeta galimybės startuoti dar ir viename kitame mažesniame renginyje, siekiant įgūdžių tobulinimo. Keturiais ratais varomo „Passat“ subtilybės Šiais metais įvykusiame pirmajame greituminio slalomo čempionato etape Vytis buvo septintas iš 14-os dalyvių. Po varžybų jis pastebėjo, kad šiemet važiuoja geriau, nuo greičiausiųjų atsilieka mažiau, o paties rezultatai lyginant visus važiavimus yra stabilesni, nors jo automobilis kartais atrodo itin nestabiliai, lyg plaukiotų po visą trasą, priekiniu buferiu beveik braukdamas asfaltą, o galą iškėlęs aukštai į dangų. Jo automobilio techninės charakteristikos ant popieriaus atrodo gražiai. Didelis darbinis tūris, geras pagreitis, rimti stabdžiai – tačiau, kaip tokią „karvę“ suvaldyti slalomo trasoje, kuomet reikia sukiotis aplink klastingai išstatytus kūgelius ar lėkti beprotišku greičiu? Vytis į šį klausimą turi aiškų atsakymą: „Paprasta! Aišku, kartais per anksti stabdau, kartais tai darau per vėlai, tuomet tenka melstis, kad kur nors neatsitrenkčiau, nes automobiliu po varžybų dar norisi grįžti ir namo.“ Po variklio dangčiu keturiais ratais varomas „Passat“ slepia 3,2 litro V6 jėgainę su 250 AG ir 330 Nm galia, kuri į ratus perduodama per automatinę DSG greičių dėžę. Gamintojas deklaruoja, kad 100 km/val. greitį „Passat“ pasiekti gali per 6,9 sek. Sustoti automobiliui padeda tiek priekyje, tiek gale esantys ventiliuojami stabdžių diskai – priekyje jų diametras 345 mm, o gale 310 mm. Į kelią Vyčio automobilis remiasi 235/45 R17 dydžio padangomis. Automobiliui nėra atlikta jokių patobulinimų, tik priekyje ir gale uždėti WRC tipo purvasaugiai, kad sulaikytų vandenį, sniegą bei akmenis ir nedaužytų plastmasinių dugno apsaugų. „Mano principas toks, kad jeigu dalyvauju standartinių automobilių klasėje, tai viskas turi būti kaip įmanoma labiau standartiška. O kadangi važiuoju dar tik metai laiko, tai tobulinti reikia ne variklį ar kitus automobilio mazgus, o savo vairavimo įgūdžius“, – tiesiai šviesiai sako Vytis. Jis prisipažįsta, kad standesnė važiuoklė būtų gerai, tačiau investuoti į ją jis nežada. Pasak jo, tuomet vėl iš naujo reikėtų mokytis valdyti savo automobilį. Vytis giria „Passat“ stabdžius, kurie puikiai atlaiko apkrovas ir neperkaista. O konkurentų automobilių stabdžiai ne retai tiek užkaista, kad finišavus būna pakeitę spalvą iki raudonumo arba dega atvira liepsna. Automobilis egzaminą išlaikė Gana intensyvų 2016 metų varžybų sezoną automobilis atlaikė puikiai, absoliučiai nieko nereikėjo remontuoti. Atėjus laikui teko keisti variklio alyvą, kas yra natūralu eksploatuojant automobilį. Į 3,2 litro variklį Vytis pila 5W-30 alyvą iš oficialaus „Castrol“ atstovo Lietuvoje. Į kuro baką jis pila tik 98 oktaninio skaičiaus benziną, kokį ir rekomenduoja automobilio gamintojas. Tiesa, bent kartą per mėnesį jam tenka apsilankyti „Moller Auto“ servise dėl to, kad atsilaisvina variklio balkio varžtai, kuriuos reikia priveržti iš naujo. Kaip aiškina Vytis: „Čia yra šių „Passat“ liga, o kuomet aš su juo dalyvauju varžybose, tai servise dėl šios priežasties tenka lankytis dažniau. Tačiau automobilio patvarumu labai džiaugiuosi. Neskaitant varžybų, su juo per metus įveikiu apie 30 tūkst. km atstumą“. Norint laimėti – būtina treniruotis „Nors mano automobilis turi automatinę greičių dėžę, tačiau varžybose visuomet naudoju „Manual“ pavarų perjungimo režimą ir stabdydamas žeminu pavaras, stengdamasis, kad variklio sūkiai būtų ties 4000 aps./min. Rankinio stabdžio greituminio slalomo varžybose man praktiškai niekada neprireikė, taigi bėdos dėl jo nebuvimo nėra. Varžybose važiuoju išjungęs stabilumo sistemą, kurią naudojant rezultatas būna iki 7 sekundžių prastesnis. Iš principo, su automobiliu esu gana gerai susidraugavęs, žinau, ką jis gali, bet stengiuosi nežaisti ties jo galimybių riba, nes vis gi mano vairavimo įgūdžiai dar nėra tobuli“, – pasakoja Vytis. Jis pripažįsta, kad be varžybų, dar reikia ir individualių treniruočių su instruktoriaus priežiūra, kas dar sustiprintų jo vairavimo įgūdžius. Dabar gi Vytis džiaugiasi, kad jį jau gerbia varžovai, nors neslepia, kad pajuokavimų dėl jo „Passat“ vis dar būna. Vytis supranta, kad su šiuo automobiliu pirmo rezultato Lietuvos čempionate pasiekti yra praktiškai neįmanoma: „Dabar tiesiog mokausi važiuoti, suprantu, kur ir kaip galiu tobulėti“. Gegužės mėnesį V. Šliažas ruošiasi startuoti dvejose varžybose: gegužės 21 dieną Kačerginės „Nemuno žiede“ vyks antrasis Lietuvos greituminio slalomo čempionato etapas, o gegužės 27 dieną – pirmasis Lietuvos mini ralio čempionato etapas – „Rally Kaunas“.