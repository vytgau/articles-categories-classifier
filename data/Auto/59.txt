„Porsche“ vadovas Oliveris Blume'as darbuotojams pranešė, kad Štutgarto prokurorai įsakė sulaikyti neįvardintą aukštą kompanijos vadovą, naujienų agentūrai AFP patvirtino „Porsche“ atstovai. Bendrovė neįvardija suimto vadovo tapatybės, bet Vokietijos leidinys „Bild“ bei ekonomikos savaitraštis „Wirtschaftswoche“ mano, kad suimtasis asmuo yra „Porsche“ variklių padaliniui vadovaujantis Joergas Kerneris, kuris 2015-aisiais, kai į viešumą iškilo „dyzelgeito“ skandalas, dirbo kitoje VW koncerno įmonėje „Audi“. Prieš dvi dienas Vokietijos policija atliko kratas „Porsche“ ir „Audi“ biuruose, tirdama trijų asmenų – dviejų aukštų „Porsche“ ir vieno buvusio „Audi“ darbuotojo – veiklas. 2015 m. išaiškėjęs „dyzelgeitas“ iš esmės supurtė VW pamatus. Kompanija prisipažino į maždaug 11 mln. automobilių įdiegusi programinę įrangą, skirtą apeiti emisijų testus. Dauguma automobilių su minėtomis programomis buvo VW prekės ženklo, tačiau testų apėjimo įranga aptikta ir „Audi“, „Porsche“, „Škoda“ ir „Seat“ automobiliuose.