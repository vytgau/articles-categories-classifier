Po keturių varžybų etapų iš Dakaro pasitraukė du iš trijų lietuvių ekipažų – Benedikto Vanago ir Vaidoto Žalos. Lenktynes tęsia vienintelis Antanas Juknevičius. Labiausiai patyręs Dakaro lietuvis DELFI papasakojo, kas tas legendinis „feš fešas“. „Galima kalbėti palyginimais. Visi statybininkai ir vyrai žino, kas yra cementas. Cemento miltai – tai ir yra „feš fešas“. Jei paaiškinti moterims, tai yra balti miltai, kuriuos naudoja kepiniams. Tai įsivaizduokite tokią krūvą miltų, kad kai į ją pastatai koją, tai ji iš karto sminga iki kelių, nes dugno apačioje nėra. Tai yra „feš fešas“ – miltų masė“, – vaizdžiai pasakojo A. Juknevičius. Į „feš fešo“ pinkles ketvirtajame etape pateko ir A. Juknevičiaus su Dariumi Vaičiuliu ekipažas. „Feš fešas“ būna įvairių spalvų. Aš matęs ir violetinės. Dažniausiai jis būna pilkas arba šviesiai pilkas, arba baltas. Tai nėra smėlis. Na, galima sakyti, kad tai tokios frakcijos smėlis, kad jis yra kaip miltai. Smulkus kaip cukraus pudra. Jei į ją įkrenti, tai įkrenti iki dugno. Iš jos išvažiuoti be sandtrackų arba be pagalbos iš šalies, arba be specialios technikos yra labai sunku. Mes šiandien patekom į „feš fešą“, bet patekome ne trasoje, o kai iššokome iš trasos“, – teigė Dakaro ralį tęsiantis lietuvis. Ne ką mažiau „feš fešas“ pavojingas, kai sudrėksta. Tada susiformuoja vientisa masė, kuri kaip pelkė traukia automobilius. „Esmė, kad į jį patekus iš karto sėda automobilis. Taip pat labai dulka visos sistemos. Žmogus labai greitai nuvargsta, nes tenka tuo kvėpuoti. Sunku kvėpuoti, gerklė džiūsta. Gavus drėgmės jis iš karto cementuojasi. Žodžiu labai šlykštus reikalas. „Feš fešas“ būdavo ir Afrikoje. Patikėkite manimi, „feš fešo“ visi bijo“, – konstatavo A. Juknevičius. Penktadienį - nauji iššūkiai Penktadienį pasirodymą Dakaro ralyje pratęs, deja, jau tik vienas lietuviškas ekipažas. Penktajame etape Antanui Juknevičiui ir Dariui Vaičiuliui prireiks nemažai ištvermės ir fizinių jėgų. „Vienas iš daugiausiai pareikalausiančių etapų“ - taip jį pristato varžybų organizatoriai, tarytum ankstesnės dienos nereikalavo nieko. Etapo trasa vėl drieksis aukštikalnėse. Šį kartą sportininkams iš Tupisos į Orūrą teks įveikti 692 kilometrus, iš kurių greičio ruožą sudarys 447 km. Penktadienį automobiliai pajudės nuo 15.21 val. Lietuvos laiku. A. Juknevičiaus ekipažas startuos iš 30-os vietos 16.18 val. Mūsų šalies laiku. Preliminariai varžybas tęsia 67 ekipažai.  