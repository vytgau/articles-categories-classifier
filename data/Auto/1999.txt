Antradienį Raselo aikštės kampe Londone įsikurs „Peugeot“ atstovybė, kuriai biurą atstos klasikinė K6 tipo telefono būdelė, laikoma viena iš Didžiosios Britanijos simbolių kartu su Big Benu, dviaukščiais autobusais ir juodais taksi automobiliais. Pardavėjų dėl vietos stokos šioje būdelėje nebus, bet šalia telefono aparato bus įrengtas planšetinis kompiuteris, per kurį bus galima prisijungti prie internetinės „Peugeot“ parduotuvės. Joje ne tik galima apžiūrėti šios prancūzų gamintojos automobilius, bet ir susikonfigūruoti patikusį automobilio modelį bei jį apmokėti. Beje, „Peugeot“ klientai gali priduoti savo turimą seną automobilį ir jo vertė bus atskaičiuota nuo naujo automobilio kainos. Telefono būdelėje lankytojų patogumui stovės kėdutė, o ant lentynos bus išrikiuoti „Peugeot“ modeliai (juos bus galima įsigyti kaip suvenyrą). Būdelės sienelėje bus įrengtos kelios USB jungtys, kurios leis lankytojams įkrauti savo elektroninius prietaisus. Iki visiškos laimės trūksta tik kavos aparato, bet gali būti, kad būdelėje atsiras ir jis. Žinoma, įsigyti automobilį internetu galima ir per savo kompiuterį namuose. Telefono būdelėje įrengtas autosalonas tėra efektingas viešųjų ryšių triukas, tačiau, sutikite, gana originalus.