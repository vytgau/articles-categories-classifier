Vis dėlto įvykio priežastis (policijos teigimu, automobilis perėjoje nepraleido pėsčiojo) neturėtų būti vertinama pro pirštus: visai neseniai „Uber Technologies Inc“ bandomas savarankiškas automobilis mirtinai pertrenkė moterį. Bauda nubausto autonomiško automobilio operatorius „Cruise Automation“ tvirtina, kad automobilis nepadarė nieko blogo. Pirmieji šią istoriją nušvietė CBS priklausantis KPIX-TV. „Cruise Automation“ atstovai žurnalistams sakė, kad automobilio duomenys atskleidžia: tuo metu, kai automobilis pradėjo važiuoti autonomišku režimu, pėsčiasis buvo už daugiau nei trijų metrų. Pareigūnas mašiną sustabdė jai vos pradėjus greitėti, baudos bilietas skirtas automobilio bandymą vykdžiusiam vairuotojui. „Bandant savarankiškus automobilius, svarbiausias mūsų prioritetas yra saugumas. Kalifornijos valstijos reikalauja, kad automobiliai praleistų pėsčiuosius ir užtikrintų jų saugumą einant per gatvę. Mūsų turimi šio konkretaus bandymo duomenys leidžia daryti išvadą, kad šiuo atveju joks įstatymas pažeistas nebuvo“, – teigiama bendrovės išplatintame pareiškime. „General Motors“ San Fransiske veikiantį „Cruise Automation“ įsigijo 2016 metais, siekdamas daugiau investuoti į autonomiškų automobilių sektorių. GM siekia federalinio pritarimo savivaldžiams automobiliams, kurie nebeturi vairo, greičio ir stabdžių pedalo – norima, kad jie jau 2019 metais taptų jų pavėžinimo paslaugos dalimi. Neseniai bendrovė paskelbė apie planus gamykloje netoliese Detroito gaminti naują savivaldį, kurio modeliu pasirinktas „Chevrolet Bolt“ elektrinis automobilis. Tyrėjai ir autonomiškų automobilių kūrėjai ir toliau suka galvas, kodėl „Uber“ automobilio bandymas pareikalavo žmogaus gyvybės. „Uber“ ir per incidentą žuvusios moters Elaine Herzberg artimieji praeitą savaitę susitarė dėl kompensacijos. Kaip ten bebūtų, tokie incidentai nepadės pagerinti visuomenės nuomonės apie tokias transporto priemones ir sumažinti nuogąstavimų dėl jų saugumo.