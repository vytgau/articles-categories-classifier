Pranešama, kad M. Fieldsas užmezgė kontaktus su „Flex“ – įmone, gaminančia nešiojamus fizinio aktyvumo fiksavimo prietaisus, vienas iš kurių – „Fitbit“. Šio kontakto esmė – siekis išsiaiškinti, kokie yra galimi biometrinių jutiklių montavimo automobiliuose būdai, rašo carscoops.com. Jau anksčiau dirbusios kartu kuriant pusiau autonomiškus vairavimo jutiklius bendrovės „Ford“ ir „Flex“ žvalgosi naujų jutiklių panaudojimo galimybių. Kalbėdamas San Diege vykusioje konferencijoje „Fortune’s Brainstorm Health“, „Flex“ vyriausiasis rinkodaros vadovas Michaelas Mendenhallas teigė, kad biometriniai jutikliai gali užfiksuoti daugybę dalykų, tarp kurių yra ir galimybė nustatyti, kada vairuotojas užmiega. „Jis susidomėjo medicininiais prietaisais, nes pripažįsta, kad biometriniai jutikliai iš tikrųjų gali būti perkelti į automobilį ir pajėgūs nuskaityti biologinius asmens duomenis, įvertinti, ar žmogus rizikuoja užmigti prie vairo, ar visgi ne; automobilis į tokius surinktus duomenis reaguos atitinkamai“, – kalbėjo M. Mendenhallas. Dar viena naujovė, galimai atsidursianti „Ford“ automobiliuose jau netolimoje ateityje, – tai anglies dioksido jutikliai, galintys nustatyti užrakintame automobilyje palikto vaiko ar gyvūno atvejį ir nusiųsti įspėjamąjį signalą vairuotojui.