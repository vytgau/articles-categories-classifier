Mes šią vasarą irgi išbandėme įvairiausių automobilių, tačiau dabar atėjo laikas pakalbėti apie vieną ypatingą ir geriausiai reprezentuojantį besibaigiantį sezoną – legendinį „Ford Mustang“. Tai nėra šių metų naujiena, tačiau ypatingam automobiliui saugojom ypatingą momentą – karštą vasarišką dieną. Šeštosios kartos modelis nuo praėjusių metų pagaliau oficialiai parduodamas ir Europoje. Ir čia iš karto sukėlė nemenką ažiotažą dėl savo kainos – legendinį Amerikos laisvės dvasios simbolį, alsuojantį 5 litrų darbinio tūrio V8 418 AG varikliu, pavyzdžiui, atstovybėje Lietuvoje galima nusipirkti už 42 tūkst. 777 eurus. Rasti analogiškais galios parametrais pasižyminčius Europos gamintojų automobilius su tokiu kainos lapeliu yra praktiškai neįmanoma misija. O jeigu ir tiek atrodo per daug, tada europietiškam skoniui labiau suprantamas 2.3 litro keturių cilindrų turbovariklis, generuojantis taip pat įspūdingą 314 AG galią ir mažiau įspūdingą sąskaitą – už 38 tūkst. 480 AG. O mes išbandėme modelį su aštuoniuke ir automatine šešių laipsnių pavarų dėže bei „Style Pack“ papildomos įrangos paketu, kuriame buvo ventiliuojamos priekinės sėdynės, galiniai parkavimosi jutikliai, garso ir navigacijos sistema su 12 garsiakalbių, 19 colių ratlankiai, juodas interjeras. Bandytas automobilis įvertintas jau 49 tūkst. 649 eurais su suteikta 3 metų arba 100 tūkst. km garantija. Kaina išaugo, bet vis dar be ryškesnių analogijų. Tiksli žinia tiksliai auditorijai Čia vienas tų pavyzdžių, kai automobilis vien savo išvaizda komunikuoja tikslią žinutę: agresyvus, atkreipiantis dėmesį, tikras šuoliui bet kurią akimirką pasirengęs laukinis žirgas. O dar ta ilga nosis, trumpa galinė dalis ir puikiai tinkanti geltona spalva (už papildomus 1310 eurų)... Jūs pažiūrėkite nuotraukas – DELFI fotografas atliko didesnį darbą už bet kurį rašantįjį, viską matote vaizde.  Automobilių minioje „Mustangas“ visada išsiskirs. Nuožulnūs statramsčiai, berėmė centrinė dalis, žema stogo linija ir plačiažandė stovėsena „užkalbina“ kiekvieną praeivį – tiek įdėmių žvilgsnių senokai nebuvome susilaukę. 4784 mm ilgio, 1916 mm pločio ir 1381 mm aukščio automobilis yra ne toks jau menkas, kaip gali atrodyti nuotraukose. Jis erdvus sėdintiems priekyje, o ant galinės sėdynės be problemų galima vežti vaikus kėdutėse (atstumas tarp ašių – 2720 mm). Na, gal be problemų su viena sąlyga – Europos saugumo bandymuose EuroNCAP „Mustangas“ šiemet patyrė nesėkmę, gaudamas dvi žvaigždutes iš penkių galimų, būtent dėl vaikų apsaugos ir elektroninių saugumo sistemų stygiaus. Jeigu pirmąjį punktą pataisyti vargu ar pavyks dėl automobilio kėbulo specifikos, tai antrąjį gamintojai pažadėjo ištaisyti dar šį rudenį, Senajam žemynui patiekdami papildoma įranga aprūpintus modelius, kuriuose bus avarijos išvengimo sistema su pėsčiųjų aptikimo, priekinio susidūrimo perspėjimo ir autonomiško stabdžių aktyvavimo funkcijomis bei eismo juostos išlaikymo pagalbininkas. Išgrynintas produktas Tačiau važiuojant „Mustangu“ tai mažiausiai rūpi: automobilis, atrodo, yra sukurtas tiksliai taip, kaip geriausia vairuotojui: visi pagrindiniai vairavimo malonumai ir pakankama dozė komforto, kad dėmesio nenukreiptų kokios nors įkyrinčios smulkmenos. Elektroniniai asistentai lieka antrame plane (bet neignoruojami, nes automobilyje sumontuoti svarbiausi padėjėjai: stabdymo jėgos paskirstymo, avarinio stabdymo pagalbos ir stabilumo kontrolės sistemos), o mums siūlomas išgrynintas produktas. Ir išgrynintas nereiškia „pataupytas“: salono ergonomika – nebloga, nors ir kiek gremėzdiško vaizdo (tačiau atitinka automobilio dvasią), prietaisų skydelis ir pagrindinės konsolės išplanavimui priekaištauti nėra dėl ko, multimedijos sistema visiškai nesudėtinga ir intuityvi, be to, valdoma per 8 colių įstrižainės lietimui jautrų ekraną, o buities lengvumą vainikuoja puikios šio automobilio savybėms pabrėžti odinės sėdynės – gerai prilaikančios posūkiuose ir neslidžios (jas galima atskirai užsakyti už papildomus 1890 eurus). Be to, „Mustange“ sumontuoti adaptyvūs ksenoniniai žibintai su LED dienos šviesomis, automatinė greičio palaikymo sistema, galinio vaizdo kamera, dviejų zonų klimato kontrolė, priekiniai krėslai reguliuojami elektra ir ne tik šildomi, bet ir ventiliuojami, beraktė automobilio atidarymo sistema – taip pat jau standartinėje įrangoje. Salone panaudota daug kokybiškų medžiagų: į akis krenta metalizuoti akcentai ir vinilo gausa. Saikingai originalu, bet tikrai neprikibsi. Technologijos Šios kartos „Mustangas“ yra 28 proc. standesnio kėbulo nei pirmtakas dėl modernių plieno lakštų pjaustymo ir presavimo technologijų, o „MacPherson“ tipo priekyje ir daugiasvirtė gale pakaba suteikia daugiau komforto neaukojant automobilio valdymo savybių. Jų pagerinimui – tvirtesnis stabilizatorius ir standesnės spyruoklės. V8 motoras – tikrai nėra moderniausias rinkoje, tačiau kam tai rūpi, kai dešinės kojos dispozicijoje 418 arklių kaimenė, kuriai nereikia papildomo oro įpūsti: spustelėjus pedalą orą gaudyti reikia vairuotojui, aikčiojančiam nuo žaibiškos 530 Nm sukimo momentą pasiekiančio atmosferinio motoro reakcijos į veiksmus akceleratoriumi. 6 laipsnių automatinė pavarų dėžė gerai pritaikyta šiam varikliui, o netrukus „Ford“ siūlys ir naująjį dešimties laipsnių „automatą“, tad net ir norintys kartais pataupyti degalus turės alternatyvą. Mums degalų sąnaudos rūpėjo mažiausiai, bet slėpti nesiruošiame – jos siekė 14,6 litro šimtui kilometrų per nuvažiuotus 216 km (gamintojo deklaracijoje nurodomas 12 litrų vidurkis). Automobilis sveria solidžius 1745 kg, tačiau tokiam varikliui tai nė motais. Pradėti įsibėgėjimą galima iš esmės bet kokia pavara – variklis noriai ir greitai sukasi iki 6500 apsukų raudonosios linijos. Laukinis, bet sutramdytas Iš pradžių buvo išties neramu spustelėti akceleratorių, mat žinant oficialius skaičius, tikiesi žvėriško elgesio. Tačiau pasiekus greitkelį „Mustangas“ nuramino – taip, jo pagreitėjimas yra palydimas gausybės „vau“ iš prie krėslo prilipusių stuburo slankstelių (nuo 0 iki 100 km/val. – per 4,8 sek.), tačiau tuo pat metu yra kažkuo net galantiškai atsargus. Sakytum, kad laukinį iš šio automobilio greitai įsibėgėjant daro tik variklio skleidžiamas azartiškas garsas, o pats arklys ramina raitelį ir šnopuoja „tik sugaudyk mano kanopas“. Šie procesai nepareikalauja iš vairuotojo prakaitą mušančios įtampos – šis „Mustangas“ pakankamai civilizuotas kasdieniam elgesiui. O ir jo pakabos suteikiamas komfortas, adekvati vairo sistema, „neisteriški“ pedalai (bet su neatidėliotina reakcija į akceleravimą), gera sportiška sėdėsena su neapribotu matomumu leidžia prie vairo komfortiškai jaustis tiek ilgesnėje kelionėje, tiek sostinės Senamiesčio gatvelėse. Išties, geras balansas, kad tokiu automobiliu galėtum važinėti kasdien. O greitame posūkyje... na, daug galios ir galiniai varomi ratai, ar reikia dar kažką pridurti? Pridurkime. Kelio „perdavimas“ vairuotojui vairu – ne pats aštriausias automobilių pasaulyje, tačiau aiškus, nekeliantis didesnių dvejonių, švelniai kompensuojantis didelių ratų kovą su nesibaigiančiais sostinės gatvių nelygumais. Automobilis nemenkas savo dydžiu, bet vairuotojui „praneša“ gerąją naujieną – užtikrintumo, stabilumo ant kelio jausmą. Dėl didelio priekyje sumontuoto variklio svorio balansas nukreipia svarstykles ant priekinės ašies (54 proc. prieš 46), bet tai nėra prasti skaičiai stabiliam vairavimui. Važiavimo trajektoriją lyginančios sistemos protingai vėluoja ateiti į pagalbą, tad labiau užtikrintam vairuotojui suteikiama dar daugiau malonumo. Ir jokių bėdų dėl stabdžių – efektyvūs ir tam pasiekti pedalo nereikia susmeigti į dugną. Jau pasipylė pirmosios žinios apie JAV rinkai nuo rudens pabaigos siūlomus šio galiūno atnaujinimus (Europą jie pasieks arčiau kitų metų vidurio), o, anot gandų, 2020 metais galime išvysti ir hibridinį „Mustangą“... Pasaulis nestovi vietoje. Ech, vasara, o tu galėjai ir pastovėti. Kas labiausiai patiko: „Mustangas“ su V8 varikliu yra grynakraujis malonumas ant ratų, kurių netrukus bus vis mažiau ir mažiau. Kas labiausiai nepatiko: Norėjau kažką parašyti, bet arklys sutrypė klaviatūrą.