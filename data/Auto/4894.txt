Naujosios kartos kompaktiškas automobilis A3 bus paruoštas tik 2019 metų pabaigoje, o šios markės naujausias padidinto pravažumo automobilis Q4 atkeliaus ne anksčiau kaip 2021 metais, teigiama pranešime. „Audi“ šio pranešimo nei paneigė, nei patvirtino. „Mes nekomentuojame gandų apie ateities modelius ir jų pristatymo datas“, – „Automotive News Europe“ sakė „Audi“ atstovas spaudai. A3 ir Q4 pasirodymas atidėtas dėl to, kad „Audi“ planuoja pasiūlyti modelius su naujais benzininiais ir dyzeliniais varikliais, kurie atsilieka nuo grafiko, nes inžinieriai turi sutelkti dėmesį į patronuojančios „Volkswagen Group“ dyzelių skandalo paliestų variklių pataisymus, kurie turės įtakos 11 milijonų automobilių visame pasaulyje. „Audi“ siekia su Q4 pritraukti naujų klientų šiam prekės ženklui. 2014 metų Pekino automobilių parodoje įvyko išankstinis Q4 pristatymas. Jo koncepcija priminė „TT Offroad“: maišytos mažesnio Q3 krosoverio ir TT sportinių automobilių kupė formos dizaino savybės. A3 yra geriausiai parduodamas „Audi“ automobilis Europoje – iki rugsėjo Europos Sąjungoje ir Europos laisvos prekybos rinkoje parduoti 146 tūkst. 828 tokie automobiliai. Pasak „JATO Dynamics“ rinkos tyrėjų, tai 4,3 procento mažiau nei analogišku laikotarpiu pernai. „Audi“ plėtros vyriausiasis vadovas Stefanas Knirchas paliko šį automobilių gamintoją kai paaiškėjo, kad jis žinojo apie kompanijoje vykusias dyzelinio variklio manipuliacijas. S. Knirschą pakeitė Ulrichas Hackenbergas, kuris buvo išrinktas skandalo įkarštyje prasidėjus vadovų valymui.