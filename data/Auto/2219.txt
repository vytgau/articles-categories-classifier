2012 m. „Tesla Model S“ važiuodamas kiekvienam kilometrui išskirdavo 124 g anglies dioksido. Dabar žiemą kilometrui išmetama 74 g, o vasarą – tik 41 g anglies dioksido. Tai reiškia, kad žiemą „Tesla Model S“ išmeta daugiau teršalų nei hibridinis „Toyota Prius“ automobilis, kuris kilometrui išmeta 70 g anglies dvideginio, o vasarą yra kur kas švaresnis. Dėl sezoninio skirtumo JK daugiau elektros pagaminama vasaros mėnesiais, o žiemą stygius kompensuojamas dujomis varomų jėgainių. Tyrimas parodė, kad JK sumažėjęs anglies naudojimas elektros gamybai, – 2012 m. elektros gamybai naudota 20 proc., 2016 m. – tik 6 proc. anglies, – turėjo įtakos emisijoms per kilovatvalandę (kWh). Tyrimo apie elektromobilius autorius daktaras Ianas Stafellis teigė: „Žinoma, kad elektromobiliai žymiai mažina oro taršą miestuose, tik dar ginčijamasi dėl jų ekologiškumo, kuris priklauso nuo to, kur pagaminta jų naudojama elektra. Kaip parodė mūsų analizė, keli modeliai dar neseniai nebuvo itin ekologiški, bet dabar dėl sparčiai mažėjančio anglies naudojimo kurui jėgainėse jie kur kas ekologiškesni.“ Anot I. Stafellio, maži elektromobiliai, pvz., „Nissan Leaf“ ir „BMW i3“ išskiria kur kas mažiau anglies dioksido nei ekologiškiausi ne elektra varomi automobiliai, pvz., hibridinis „Toyota Prius“ modelis. Vien JK šiuo metu yra daugiau nei 100 tūkst. elektromobilių, o per pastaruosius ketverius metus hibridinių automobilių pardavimų padaugėjo 30 kartų, jie sudaro 1,8 proc. naujų registruojamų automobilių.