„Model Y“ seks „Model 3“ verslo modelį ir šiuolaikines automobilių rinkos tendencijas. Iš esmės tai ir bus „Model 3“ su visureigio kėbulu. Toks sprendimas nėra kažkuo labai naujas – daugelis gamintojų kuria visureigius naudodami turimas automobilių platformas. Tačiau „Tesla“ atveju naujas automobilis atrodo kiek netikėtai. „Tesla“ sunkiai tvarkosi su gamybos sunkumais ir vis atsilieka nuo išsikeltų tikslų. „Model 3“ vėluoja, o jau kitais metais pirkėjai turi sulaukti savo elektrinių vilkikų „Semi“. E. Muskas vėl miega prie gamybos linijų, tačiau planų nestabdo ir apie problemas nėra linkęs kalbėti. Manote, kad kompanija sunkiai tvarkosi su „Model 3“ gamyba? Kitais metais prisidės ne tik „Semi“, bet ir „Model Y“, o vėliau – ir naujas pikapas, ir „Roadster“ superautomobilis. Vėl kalbama apie „Model Y“ todėl, kad E. Muskas, kaip teigia vidiniai šaltiniai, jau ieško tiekėjų. Panašu, kad gamybą tikimasi pradėti kitų metų lapkritį. Manote, kad tai beprotybė? Iš tikrųjų, tai gali būti ir kvailas, ir genialus sprendimas. „Model Y“ nekartos „Model 3“ klaidų. Tai jau yra akivaizdu. „Model 3“ rinkoje pasirodė praeitų metų liepą. Prie „Tesla“ salonų nutįso ilgos eilės žmonių, norinčių įsigyti įperkamą elektromobilį. Tiesą sakant, kai tos eilės rikiavosi prie automobilių pardavėjų slenksčių, „Tesla“ dar nebuvo pasiruošusi gamybai. Nebuvo sureguliuotos tiekimo grandinės, galutinai išspręsti klausimai dėl baterijų gamybos. Dabar tai nepasikartos, nes „Model Y“ niekas dar nematė, o reikalai su tiekėjais jau derinami. Automobilis, greičiausiai, bus parduodamas tada, kai gamybai jau bus pasiruošta. Ir jis neabejotinai bus labai populiarus. Nors oficialiai pasidalinta tik neryškiu „Model Y“ siluetu, mes žinome, kaip jis atrodys – kažkas tarp „Model X“ ir „Model 3“. Jokių įmantrių durų, tikriausiai tik 5 vietos ir pažįstama dizaino kalba. Galima tikėtis kokių nors ryškesnių dizaino elementų (naująjį „Roadster“ primenančių priekinių žibintų?) ir spalvų, nes maži krosoveriai turi būti ryškūs. Šio tipo automobiliai dabar yra neįtikėtinai populiarūs dėl savo stiliaus ir praktiškumo, todėl „Model Y“ beveik neabejotinai bus dar vienas hitas. E. Muskas vis dažniau kalba ir apie pikapą. „Tesla“ pikapas bus kiek didesnis nei populiarusis „Ford F150“ ir, kaip teigia E. Muskas, turės netradicinių dizaino ir konstrukcinių sprendimų. E. Muskas teigia, kad juos sukūrė dar prieš 5 metus, todėl dabar nekantrauja juos įgyvendinti. Lūkesčiai yra pagrindinis ekonomikos variklis. Kiekvienas toks pasisakymas ar gandas didina „Tesla“ akcijų vertę. Tačiau teks palaukti kelis mėnesius, kol pamatysime, kaip šiuos planus sekasi įgyvendinti.