„Kirtę pusiaujo liniją ir persikėlę iš Pietų į Šiaurės Amerikos žemyną, nors ir simboliškai, atsidūrėme arčiau namų – dabar esame tame pačiame šiauriniame Žemės pusrutulyje kaip ir Lietuva. Keliaujame laikydamiesi numatyto plano, po Velykų ketiname būti Meksikoje, o gegužės pradžioje kirsti JAV sieną. Šioje šalyje pirmiausia užsuksime į San Diegą, o vėliau vyksime į Flagstafo miestą Arizonos valstijoje, kur esame pakviesti dalyvauti kelionėms skirtoje parodoje“, – sako A. Dovydėnaitė. A. Dovydėnaitė ir L. Mockevičius, aplink pasaulį keliaujantys dviem BMW motociklais, jau sėkmingai įveikė daugiau kaip 25 tūkst. km atstumą. Savo turą po Pietų Ameriką pradėję praėjusių metų gruodį, keliautojai važiavimo tempo lėtinti kol kas neketina. Iki vasaros vidurio jie sieks nusigauti iki tolimiausio Šiaurės Amerikos taško – Aliaskos valstijos, kurioje vasara ir važiavimui motociklu tinkamas sezonas trunka itin trumpai. Sugebėję įveikti ne vieną sudėtingą maršruto atkarpą, lietuvių naudojami motociklai „BMW F 800 GS Adventure“ ir „BMW F 650 GS“ didesnių rūpesčių nekelia. „Visus išbandymus technika atlaiko nepriekaištingai. Net padangą per visą įveiktą keliasdešimties tūkstančių kilometrų atstumą pačiomis įvairiausiomis kelios dangomis esame pradūrę tik kartą“, – teigia L. Mockevičius.  Paslaugūs BMW vairuotojai Tiesa, pasiekus Kolumbiją keliautojams teko ieškoti kūrybiško sprendimo, kaip pratęsti nusidėvėti baigiančios „BMW F 650 GS“ motociklo galinio amortizatoriaus spyruoklės tarnavimo laiką. „Galinio amortizatoriaus spyruoklę apgadinome dar prieš metus Ukrainoje, o keliaudami po Pietų Ameriką ją praktiškai pribaigėme“, – pasakoja L. Mockevičius. Lietuviai pagalbos kreipėsi į vietinę Kolumbijos šeimą, kurioje tiek tėvas, tiek du sūnūs vairavo turistinius „BMW F 800 GS“ motociklus. Jie padėjo surasti nagingą meistrą, kuris sutvirtino amortizatoriaus spyruoklę taip, kada dabar jos turėtų užtekti nuvažiuoti iki JAV, kur bus nesunkiai galima rasti naują reikalingą detalę. Beje, kaip pastebėjo lietuvių keliautojai, BMW motociklus vairuojantys žmonės Pietų Amerikoje yra itin solidūs ir geranoriški. „Kolumbijoje vos įsukus į vieną iš didesnių miestų, prie mūsų gatvėje privažiavo vyriškis su „BMW R 1200 GS“ modeliu, pasveikino atvykus į jo miestą ir paklausė, ar galėtų mums kuo nors pagelbėti“, – prisimena A. Dovydėnaitė. Teko keliauti ir druskos paviršiumi Apibendrindama savo kelionės po Pietų Amerikos žemyną patirtį, A. Dovydėnaitė teigia, kad lietuviai čia galėtų ir turėtų dažniau keliauti – kainos nedidelės, vietiniai gyventojai itin draugiški turistams, valstybių sienas kirsti nesunku, o įspūdžiai nepakartojami. „Mus labiausiai sužavėjo gamta, Andų kalnynas, įspūdingi maršrutai Patagonijoje, pasakiški kraštovaizdžiai. Jais gėrintis kartais tekdavo sau priminti, kad esi toje pačioje planetoje, kur yra ir mūsų Lietuva“, – sako A. Dovydėnaitė. Iki šiol stipriausią įspūdį palikusia kelionės atkarpa A. Dovydėnaitė ir L. Mockevičius įvardija važiavimą per bekraštes Ujūnio druskos lygumas Bolivijoje, kurios užima apie 10 tūkst. kv. km plotą, prilygstantį Vilniaus apskričiai. Be to, po šios kelionės lietuviams teko kruopščiai išvalyti savo motociklus nuo druskos apnašų saugant juos nuo korozijos. Sėkminga logistinė persikėlimo operacija Persikėlimas iš Pietų į Šiaurės Amerikos žemyną tapo ne tik dar vienos valstybės sienos kirtimu, o sudėtingu logistikos uždaviniu. Mat Panamą, priskiriamą Šiaurės Amerikos žemynui, nuo Kolumbijos skiria maždaug 100 km ilgio tankios džiunglės, vadinamos Darjeno plyšiu. Jose nėra jokio kelio ar keliuko, kuris būtų įveikiamas įprastomis transporto priemonėmis. Todėl A. Dovydėnaitė ir L. Mockevičius pasirinko šią atkarpą įveikti jūros keliu. Keletą dienų ieškoję, kas galėtų nugabenti jų motociklus, lietuviai sutarė su kitais keliautojais, kurie važiavo panašiu maršrutu su klasikiniais mikroautobusais. Tad BMW motociklus kartu su dviem mikroautobusais jie patalpino į jūrinį konteinerį, kuris per parą buvo nuplukdytas iki Panamos krantų. Tuo metu keliautojai savo transporto priemones pasiekė po tris dienas trukusios kelionės motorine valtimi. Beje, Darjeno sritį patys nutrūktgalviškiausi keliautojai yra įveikę ir motociklais. Prieš kelis dešimtmečius pirmajam tą padaryti pavyko norvegui Helge Pedersenui, kuris aplink pasaulį keliavo „BMW R 80 G/S“ modeliu. Tiesa, šis motociklininkas tris savaites trukusią kelionę per Darjeno sritį yra apibūdinęs kaip sudėtingiausią savo 10 metų kelionės aplink pasaulį atkarpą. Norvego motociklas eksponuojamas BMW muziejuje Miunchene. Kelionės įspūdžiais A. Dovydėnaitė ir L. Mockevičius dalinasi savo interneto dienoraštyje, kurį galima rasti adresu www.2wheeledadventures.com.