Kaip rašoma pranešime žiniasklaidai, „Vakuuna Rally“ taps pirmuoju „Baltic Rally Trophy“ etapu šiemet, tad šiose varžybose visą sezoną važiuoti planuojantis J. Pipiras ruošiasi atsakingai. Keletą testų sesijų papildė savotiškas eksperimentas – „Halls Winter Rally“ Jonas startavo ne su savo R2 klasės „Ford Fiesta“, tačiau išbandė senąjį Vytauto Švedo „Mitsubishi Lancer Evo“. Toks eksperimentas leido palyginti du itin skirtingus automobilius ir pratintis prie gerokai didesnio išvystomo greičio. Nepaisant fakto, jog „Lancer Evo“ Jonui patiko, šį sezoną jis žada likti ištikimas tarptautinės klasės „Fiesta“. Jeigu J. Pipiras į Suomiją vyksta lenktyniauti ir kovoti dėl įskaitos taškų, savo lagaminus besikraunantys M. Samsonas ir M. Varža didelės įtampos nejaučia: „Keliaujame gerai praleisti laiką – toks būtų vienas iš tikslų. Kai kurie žmonės važiuoja pažvejot į Norvegiją, kai kurie skrenda ilgesniam savaitgaliui po Ispanijos saule pasišildyt, o mes esam ralio „ligoniai“, tad gavę pakvietimą iš bičiulių kitoje Baltijos jūros pusėje, atsisakyti nesugebėjome. Tai ne tik labai smagus ralis, bet ir konkurencija jame iš ties rimta – suomiškoje žiemoje stoti prieš suomius mums labai įdomu“, – pasakoja Mindaugas.  2016-ųjų sezone Martynas ir Mindaugas dalyvavo pačių sukurtu „BMW M3x“ automobiliu, šių metų žiemos ralyje jie startavo „Mitsubishi Mirage Proto“ bolidu, o prie starto linijos Suomijoje šis ekipažas stos visiems gerai pažįstamu „Subaru Impreza WRX STI“. Vyrai pripažįsta, jog norint siekti aukščiausio rezultato, teoriškai reikėtų nekaitalioti automobilių, tačiau norint praplėsti savo pažinimo ribas priimamas būtent toks sprendimas. „Vakuuna Rally“ vyks vasario 17-18 dienomis, tai oficialus tarptautinės automobilių sporto federacijos „FIA“ organizuojamas „EWRC“ – Europos ralio čempionato etapas.