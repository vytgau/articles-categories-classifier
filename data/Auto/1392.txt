Kaip rašoma pranešime žiniasklaidai, užsisakant vairuotojo pažymėjimą internetu arba padalinyje duomenys apie nesumokėtas baudas bus tikrinami informacinėje sistemoje. Jei nustatytas terminas joms sumokėti bus pasibaigęs, asmuo vairuotojo pažymėjimo pasikeisti negalės. Ši nuostata įtvirtina Saugaus eismo automobilių keliais įstatyme. „Norime priminti ir paskatinti nesusimokėjusius baudų tai padaryti artimiausiu metu, jog ateityje nekiltų bereikalingų problemų“, – sako valstybės įmonės „Regitra“ generalinio direktoriaus pavaduotojas Saulius Šuminas. Asmenys, kurie praleido baudos mokėjimo terminą ir nori užsisakyti naują vairuotojo pažymėjimą, kviečiami tai padaryti kuo skubiau. Susimokėjus Valstybinei mokesčių inspekcijai (VMI) baudas už Kelių eismo taisyklių pažeidimus, vairuotojo pažymėjimą bus galima pasikeisti be jokių papildomų sąlygų. Užsisakyti vairuotojo pažymėjimą arba jį pasikeisti galima elektroniniu būdu. Pirmiausiai reikia nueiti į „Vairuotojų portalą“ (https://www.eregitra.lt/vepp-web/) ir prisijungti per Elektroninius valdžios vartus. Tuomet pasirinkti norimą paslaugą, ją apmokėti bei pasirinkti dokumento pristatymo būdą. Užsisakyti vairuotojo pažymėjimą galima ir „Regitros“ padalinyje. Jo išdavimo kaina siekia 14,19 Eur. Primename, kad jei pradedantiesiems vairuotojams per pirmuosius dvejus metus nepavyko išvengti Kelių eismo taisyklių pažeidimų, vienerių metų laikotarpyje jiems privaloma pabaigti papildomus mokymus, nes kitaip nebus išduotas naujas vairuotojo pažymėjimas. „Regitros“ duomenimis, Lietuvoje yra apie 1 mln. 483 tūkst. asmenų, kurie turi galiojančius vairuotojo pažymėjimus.