Kėliklį ir atsarginę padangą bagažinėje jau gana seniai pakeitė skardinė purškiamos padangos sandarinimo priemonės ir pagalbos kelyje kortelė, skelbia thetruthaboutcars.com. Tokie pokyčiai kaip, pavyzdžiui, atsarginės padangos bagažinėje kaip reiškinio nykimas, yra ne kas kita, o degalų taupymo standartų vaikymosi mažinant svorį rezultatas, bet ir ne vien tai. Pavyzdžiui, vis dažniau gamintojai renkasi plastikinius variklio dangčius, tokiu sprendimu tarsi norėdami klientus paraginti rinktis aptarnavimo paslaugų planą, o ne bandyti patiems kišti nagus. Neseniai paskelbtas „Ford“ patentas atskleidžia, kad kažkas bendrovėje planuoja visą šį procesą perkelti į naują lygį. Tai reiškia, kad šio automobilių gamintojo mašinų savininkams niekada gyvenime gali taip ir netekti pakelti variklio dangčio. Bene vienintelė priežastis, kodėl kartais tenka atsidaryti modernaus automobilio variklio dangtį – langų plovimo skysčio atsargų papildymas. Būtent su tuo susijęs ir naujas „Ford“ paviešintas patentas. Patente US9,725,074 kalbama apie metalinę „Ford“ emblemą, kurią galima naudoti tiek kaip variklio dangčio atidarymo mygtuką, tiek langų valymo skysčio papildymui. Grafiniame piešinyje matoma, jog emblemą galima ištraukti ir į atsivėrusią talpą pilti langų plovimo skysčio – it į skalbimo mašiną. Truktelėjus ją iš apačios, galima atsidaryti variklio dangtį. Remiantis naujo patento aprašu, idėjos sumanytojai tvirtina manantys, kad langų plovimo skysčio atsargų pildymas – „nepatogus, nemalonus ir erzinantis procesas“ (kaip yra iš tikrųjų, gali atsakyti tik patys vairuotojai). Nors patento apraše ir aprašomi visi iššūkiai, su kuriais susiduria paprasčiausiai langų plovimo skysčio atsargas bandantys papildyti vairuotojai, sunku patikėti, kad tai viena iš sudėtingiausių ir labiausiai erzinančių užduočių. Taip, toks paprastas skysčio papildymas nelendant po variklio dangčiu, atrodo puikus sprendimas, tačiau ir čia nepavyks apsieiti be trūkumų – siūlomas dizainas neapsaugo nuo purvo ir smulkių šiukšlių kaupimosi. Dar viena naujos sistemos problema – kiek toks mobilus emblemos mechanizmas patikimas žiemą. Juk jis gali užšalti kaip tik tuo metu, kai jo reikės labiausiai.