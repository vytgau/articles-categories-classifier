Miesto visureigyje sumontuoti du elektros varikliai po 200 AG – po vieną ant abiejų ašių. Tad, suprantama, maksimalus 696 Nm sukimo momentas paskirstomas visiems ratams. Elektros motorai „minta“ iš 90 kWh talpos ličio jonų baterijų bloko. Nuo 0 iki 100 km/val. „I-Pace“ gali pagreitėti per 4,8 sek. ir toliau didinti greitį, kol pasieks 200 km/val. Gamintojai teigia, kad prijungus „I-Pace“ prie 100 kw įkrovos stotelės baterijas iki 80 proc. Jų talpos galima papildyti per 40 minučių. Buitiniame tinkle pilnai įkrauti bateriją, priklausomai nuo įrangos, prireiks bent 10 valandų. „Jaguar“ teigia, kad visa automobilio elektros įranga be sutrikimų gali dirbti net esant 40 laipsnių šalčiui. Automobilio ilgis – 4682 mm, plotis – 2011 mm, aukštis – 1565 mm, o atstumas tarp ašių – net 2990 mm. „I-Pace“ sveria 2133 kg, kurie paskirstyti tarp ašių tiksliu 50:50 santykiu.  „Jaguar“ siūlys adaptyvią važiuoklės valdymo sistemą „Adaptive Dynamics“, už papildomą mokestį taip pat galima rinktis galinę pneumatinę pakabą. Tradiciškai naujiems „Jaguar“ SUV modeliams – salone apstu vietos elektroniniams prietaisams pasidėti, tam numatytos nišos net po galinėmis sėdynėmis. Bagažinės tūris – 656 litrai arba 1453 nulenkus galines sėdynes. Priekyje taip pat sumontuota nedidelė daiktų saugykla, kurios apimtis 27 litrai. Automobilyje įdiegto dirbtinio intelekto algoritmai leidžia analizuoti vairuotojo įpročius ir pasiūlyti jam įvairiausius salono įrangos ar multimedijos sistemos reguliavimo sprendimus iš anksto. Jis taip pat atsižvelgs į oro sąlygas: pavyzdžiui, temperatūrai nukritus, iš karto pats aktyvuos sėdynių ir vairo šildymą. „I-Pace“ įdiegta naujos kartos „Jaguar“ multimedijos ir navigacijos sistema, įsimenanti ankstesnių kelionių detales, analizuojanti maršruto topografiją ir vairuotojo važiavimo stilių. Remdamasi savo analize sistema tiksliau paskaičiuos kelionei reikalingą laiką ir planuojamą baterijos rezervo pakankamumą tikslui pasiekti. Į Lietuvą „Jaguar I-Pace“ atkeliaus vasaros pabaigoje ir kainuos nuo 80 tūkst. 700 eurų.