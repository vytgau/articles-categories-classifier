Tokius skaičius „Ford“ pateikia iš rinkos, kurią sudaro dvidešimt Europos šalių: Austrija, Belgija, Jungtinė Karalystė, Čekija, Danija, Suomija, Prancūzija, Vokietija, Graikija, Vengrija, Airija, Italija, Nyderlandai, Norvegija, Lenkija, Portugalija, Ispanija, Ruminija, Švedija bei Šveicarija. Didžiausias „Ford Fiesta“ populiarumo augimas buvo užfiksuotas Ispanijoje. Palyginti su pernai metų kovo mėnesio pardavimu, šiemet per tą patį mėnesį Ispanijoje nupirkta net 97 proc. daugiau „Fiesta“ automobilių. Italijoje „Fiesta“ pardavimas išaugo 21 procentu, Vokietijoje – 18 procentų. Jungtinėje Karalystėje, kurioje „Fiesta“ pagal pardavimo rezultatą nuolat pirmauja, per metus augta 8 proc. Kitose šalyse – Vengrijoje, Čekijoje, Danijoje, Rumunijoje, Šveicarijoje bei Nyderlanduose – taip pat fiksuojamas gerokai išaugęs „Fiesta“ populiarumas. Šoktelėjęs „Fiesta“ pardavimas prisidėjo prie Europos naujų automobilių registracijos bumo. Kovą pasiektas rekordinis skaičius – įregistruota 1,93 milijono naujų automobilių, o tai yra 10,8 proc. daugiau negu pernai. Pagal naujų automobilių registraciją Europos rinka pralenkė JAV ir tapo antrąja pasaulyje. Iš viso „Ford“ markės automobilių Europoje per kovą parduota 199 tūkstančiai 900 vienetų (14 proc. daugiau nei prieš metus), įskaitant 156 tūkstančius 200 lengvųjų automobilių (augta iki 16 proc.). Tai leido „Ford“ tapti antruoju geriausiai parduodamu automobilių prekės ženklu Europoje. „Ford“ užimama bendros Europos automobilių rinkos dalis sudaro 9,2 procento. Lietuvoje per pirmuosius keturis šių metų mėnesius nupirkta 73 vienetai „Ford Fiesta“ ir tai yra 62 proc. daugiau negu prieš metus.