Simbolinė „American Spirit 2017“ pradžia bus paskelbta penktadienio pavakarę Klaipėdoje – prie BIG2 prekybos centro nuo 17 val. veiksiančia sąskrydžio dalyvių technikos ekspozicija, surengta prisidedant ir ilgamečiam renginio partneriui dienraščiui „Vakarų ekspresas“. Ekspozicijos metu vyks automobilių išmetimo sistemų garso stiprumo matavimai – bus renkamas triukšmingiausias sąskrydžio dalyvis. „Klaipėdiečiams leisime išgirsti, kaip skamba amerikietiška technika“, – šypsosi renginio sumanytojas ir nepamainomas organizatorius Aleksandras Palivonas. Dalis amerikietiškų automobilių ir motociklų prie BIG2 atvažiuos po tradicinių „Poker Run“ orientavimosi varžybų, kurių metu aplankys penkis organizatorių nurodytus taškus Palangoje, Šventojoje, kelyje Kretinga-Klaipėda ir Klaipėdoje. 18.30 val. visa „American Spirit“ kolona pasuks atgal į Palangą, kur 20 val. numatytas kruizas nuo pagrindinės renginio vietos – Žiemos stadiono (Vytauto g. 16) kurorto gatvėmis. Apsistoję Žiemos stadione automobilių bei motociklų savininkai miegoti neis, neleis to daryti ir savo technikai. Čia jų lauks dar kelios pramogos, pavyzdžiui, lėto važiavimo rungtis, garsiausio signalo rinkimai. Ir dar šis tas. „Trečius metus iš eilės bandysime „užkalti“ variklį. Turime automobilį, iš kurio bus išleisti visi tepalai ir skysčiai. Įjungę variklį leisime jam veikti iki kol „mirs“. Susirinkusieji galės prognozuoti, kiek laiko motoras atlaikys, tiksliausio spėjimo autorius bus apdovanotas“, – „Paskutine variklio daina“ pavadintos atrakcijos esmę apibūdino A. Palivonas. O pagrindinę renginio dieną, šeštadienį, Žiemos stadione laukiama daugybės žiūrovų, kviečiamų apžiūrėti visus 300 automobilių ir motociklų. Taip pat čia vyks „pačių pačiausių“ rinkimai. Šiemet „American Spirit“ rengėjai yra numatę net 31 pagal gamybos metus bei kėbulo klasę suskirstytą kategoriją, kuriose ir varžysis JAV pagaminta ratuota technika. Žiūrovų renginyje laukia išskirtinis siurprizas – galimybė laimėti amerikietišką kabrioletą. Norintiesiems gauti tokį šansą tereikės nusipirkti loterijos bilietą. Pats „American Spirit“ aplankymas tradiciškai nieko nekainuos, įėjimas į Žiemos stadioną bus nemokamas. Tiesa, savo automobiliais atvyksiantys žiūrovai prašomi juos palikti kiek toliau nuo stadiono, nes jo prieigose yra nedaug vietų mašinoms statyti. Beje, sudedamoji šiųmetinio „American Spirit“ sąskrydžio dalis bus legendinės „Harley-Davidson“ markės motociklų savininkus vienijančių Europos klubų vadovų konferencija, į Palangą sutrauksianti „Harley Owners Group“ atstovus iš 13 šalių. Visą renginį vainikuos didelio Palangos gyventojų ir svečių susidomėjimo kasmet sulaukiantis didysis renginio dalyvių kruizas pagrindinėmis kurorto gatvėmis (Vytauto, S. Dariaus ir S. Girėno, Plytų, Ganyklų, Druskininkų, J. Basanavičiaus g., Birutės al. ir Kęstučio g.). Šeštadienį jis numatytas 19 val.