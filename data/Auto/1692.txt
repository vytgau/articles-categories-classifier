„Greitesnis šviesoforų reguliavimo ir valdymo sistemos reagavimas į staigius srautų pokyčius, kur kas lankstesnis sistemos prisitaikymas prie transporto, dviratininkų bei pėsčiųjų eismo tikruoju laiku – tik keli iš svarbiausių būsimųjų pokyčių. Efektyvesnis srautų reguliavimas bus naudingas vairuotojams ekonomiškai, o sutrumpėjus prastovų laikui tam tikrose gatvėse sumažės ir aplinkos tarša“, – teigia Vaidotas Meškauskas, SĮ „Susisiekimo paslaugos“ Bendrųjų reikalų departamento vadovas, vykdantis direktoriaus funkcijas. Pasak įmonės atstovo, automatizuota Vilniaus miesto šviesoforų reguliavimo sistema buvo įdiegta prieš 10 metų, todėl jos atnaujinimas būtinas. Ketinama atnaujinti sistemos techninę įrangą ir įdiegti naujausią eismo valdymo programos versiją, o tai pagerins eismo valdymo sistemos veikimo spartą, užtikrins aukštą eismo reguliavimo programų veikimo kokybę ir sustiprins pačios sistemos patikimumą, žadama pranešime. Šviesoforų reguliavimo ir valdymo programos prie besikeičiančių eismo srautų prisitaikys lanksčiau – nauja techninė įranga triskart sparčiau apdoros iš sankryžose esančių jutiklių gautus duomenis ir aktyvuos esamai eismo situacijai labiau tinkančias programas. Taip pat bus galima greičiau įgyvendinti pakeitimus šviesoforų reguliavimo programose, bus įdiegtas transporto srautų tyrimų ir analitikos paketas, leisiantis greičiau nustatyti susidarančių spūsčių priežastis. Jas nustačius bus galima operatyviau atlikti sankryžų programavimo ir optimizavimo darbus, kurie užtikrins didesnį transporto pralaidumą ir eismo saugumą. Tokios šviesoforų reguliavimo ir valdymo sistemos veikia Insbruke ir Vienoje (Austrija), o taip pat – Brėmene, Frankfurte, Diuseldorfe, Volfsburge, Esene ir kituose didžiuosiuose Vokietijos miestuose. Sistemos atnaujinimas apims centrinę miesto dalį bei judriausius miesto rajonus: Centrą, Naujamiestį, Senamiestį, Antakalnį, Žirmūnus, Šnipiškes, Naujininkus, Žvėryną. Patys šviesoforai atnaujinami nebus – Vilniuje šiuo metu veikia šviesos diodų šviesoforai, kurių ryškumas yra stipresnis nei lempinių šviesoforų, o energijos suvartojama kelis kartus mažiau. Automatizuotos šviesoforų valdymo sistemos atnaujinimas prasidės jau netrukus – planuojama, kad teigiamus pokyčius eismo dalyviai pajaus antrąjį 2018 metų pusmetį. Atnaujinimo darbus atliks „Siemens Osakeyhtio“ Lietuvos filialas. Darbų vykdymo metu galimi šviesoforų reguliavimo programų pakeitimai, keisis žaliųjų transporto koridorių veikimas, gali kisti įprasti šviesoforų reguliavimo režimai, prie kurių jau dauguma eismo dalyvių jau pripratę. Vairuotojų prašoma atidžiai stebėti šviesoforų signalus. Šiuo metu Vilniaus mieste yra daugiau nei 270 šviesoforais reguliuojamų ir valdomų sankryžų, kuriose įrengta virš 5,3 tūkst. šviesoforų. Eismo srautus mieste fiksuoja daugiau nei 2,6 tūkst. transporto ir virš 900 pėsčiųjų jutiklių.