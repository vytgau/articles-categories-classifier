Savo karjerą Švedijoje prieš devynerius metus, būdamas šešiolikos, prie „Volvo 240“ vairo pradėjęs J. Janssonas Rokiškio apylinkėse vyksiančiose varžybose pilotuos dešimtosios kartos „Mitsubishi Lancer EVO“, atitinkantį R4 kategorijos reikalavimus. Sportininkas sako, kad lenktynes Lietuvoje pasirinko siekdamas įvairovės, mat lietuviški ir švediški greičio ruožai skiriasi kardinaliai. „Lietuviški greičio ruožai yra labai greiti ir pas jus nėra didžiulių šlaitų, kokius mes turime Švedijoje. Mūsų šalyje greičio ruožų charakteristikos labai priklauso nuo to, kurioje Švedijos dalyje vyksta varžybos. Pietuose yra labai siauri keliai, pakraščiuose daug uolų. Kiek šiauriau uolų mažėja ir keliai tampa greitesni. Mes neturime asfalto greičio ruožų. Lenktyniaujame ant žvyro ar sniego“, – teigė sportininkas. J. Janssonas tikina, kad sprendimas atvykti į Lietuvą buvo priimtas todėl, kad lenktyniaujant kitose šalyse, kur keliai visai nepažįstami, galima įgyti dar daugiau įgūdžių ir pasitikrinti savo sugebėjimus. „Idėja atvykti pas jus gimė tuomet, kai ieškojome užsienyje vyksiančio ralio, į kurį galėtume nuvažiuoti. Turėjome kelis variantus Baltijos šalyse, bet nusprendėme vykti į Lietuvą. Esame jūsų šalyje buvę prieš dvejus metus, todėl nusprendėme, kad „Samsonas Rally Rokiškis“ mums labai tiks. Be to, sieksime čia įgyti naudingos patirties ir padidinti savo važiavimo tempą, kadangi grįžus mūsų laukia dar du Švedijos ralio čempionato etapai“, – atskleidė J. Janssonas. „Samsonas Rally Rokiškis“ varžybos įvyks jau rugpjūčio 4-5 dienomis. Per dvi lenktynių dienas sportininkai turės įveikti 135 kilometrus greičio ruožų. Daugiau informacijos apie varžybas galite rasti www.samsonasrally.com