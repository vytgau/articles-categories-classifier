Kovo 20 dienos Vokietijos laikraščio „Bild“ numeryje pranešama, kad du darbuotojai buvo tokie apsvaigę nuo alkoholinių gėrimų ir sintetinės marihuanos, kad prarado sąmonę tiesiog prie surinkimo linijos, dėl ko gamyba laikinai sustojo ir tai nemažai atsiėjo. Kad tai nutiko, patvirtino ir BMW atstovai. Du girti darbuotojai ant kojų nebeišsilaikė baigiantis savo pamainai. Reaguodamas į šį pranešimą, automobilių gamintojas patvirtino „Deutsche Welle“, kad darbuotojai iš tiesų suvartojo „didelį kiekį alkoholio“ ir jau minėtos marihuanos, po ko iš visų jėgų stengėsi surinkinėti aukščiausios klasės sedanus ir kupė. Kai darbininkai neteko sąmonės, buvo iškviesta greitoji pagalba. Gamyba sustojo 40 minučių. Surinkimo gamyklos yra puikiai sustyguota mašina, todėl bet koks delsimas gali baigtis didelėmis sąskaitomis už prarastą laiką. Būtent taip nutiko ir šį kartą. Anoniminių šaltinių teigimu, užsitęsusios dviejų darbuotojų linksmybės automobilių gamintojui kainavo apie milijoną eurų. „Bild“ pranešime teigiama, kad po incidento vienas iš dviejų darbuotojų buvo atleistas, o antrasis perkeltas į kitą gamyklą. BMW alkoholio ir marihuanos incidentas primena panašų atvejį „Fiat Chrysler“ surinkimo gamykloje „Jefferson North“. 2010 metais buvo atleista trylika darbuotojų, kurie buvo nufilmuoti pertraukos metu rūkantys ir geriantys. Po dvejų metų šie darbuotojai buvo sugrąžinti į darbą. Profsąjungų rinkliavos kartais atsiperka.