Šios pagalbinės hibridinės technologijos pagrindas yra 48 voltų elektros sistema, kuri pirmą kartą naujajame „Audi A8“ yra ne pagalbinis, o pagrindinis elektros įrangos maitinimo šaltinis. Pagalbinė hibridinė pavara sujungia du pagrindinius mazgus: pirmasis yra 48 voltų vandeniu aušinamas diržinis starteris-generatorius, kuris papildo tradicinį starterį – šis naujajame „Audi A8“ reikalingas tik užvesti automobilį po ilgo stovėjimo. Antrasis mazgas yra bagažinėje sumontuota ličio-jonų baterija, kuri veikia kaip pagalbinės hibridinės pavaros 10 Ah talpos energijos kaupiklis ir 48 voltų elektros šaltinis. Šios sistemos privalumu galima akivaizdžiai įsitikinti, pavyzdžiui, artėjant prie šviesoforo ar sankryžos – jei stabdant ir automobiliui riedant užsidega žalias šviesoforo signalas arba atsiranda tarpas, į kurį galima įvažiuoti, vos tik atleidus stabdžio pedalą vidaus degimo variklis užvedamas nedelsiant. Taip automobilis įsibėgėja be jokio uždelsimo – tą leidžia padaryti starteris-generatorius, kuris diržu sujungtas su alkūniniu vidaus degimo variklio velenu. Naujos kartos pavara sujungia efektyvumą ir komfortą – ketvirtosios kartos „Audi A8“ gali riedėti begarsiu režimu nuo 55 iki 160 km/val. greičiu, o automobilis iki 40 sekundžių gali riedėti išjungtu varikliu ir į aplinką neišmesdamas teršalų. Ir tik vairuotojui vėl nuspaudus akceleratorių, sistema itin greitai ir nepastebimai užveda variklį. Be to, „Start-Stop“ sistema suveikia, kai greitis nukrenta iki 22 km/val. Naujajame „Audi A8“ „Start-Stop“ sistema iš esmės skiriasi nuo ankstesnės. Itin daug duomenų gaunantis prabangus sedanas gali atpažinti skirtingas eismo sąlygas – jei priekyje kelias yra laisvas, starteris-generatorius greitai užveda variklį, leisdamas „Audi A8“ akimirksniu įsibėgėti. Stovint ilgesnį laiką ir, pavyzdžiui, norint padidinti salono vėsinimą, vidaus degimo variklis užvedamas ypač tyliai ir nepastebimai. Čia yra ir nauja, išankstinio užvedimo nuspėjimo funkcija – kai tik priekyje automobilis pajuda, variklis automatiškai užvedamas, nors ir vairuotojas vis dar laiko nuspaudęs stabdį. Siekiant dar didesnio efektyvumo, naujajame „Audi A8“ yra ir itin sumani transmisijos valdymo sistema – ji vertina tiek kelio informaciją, tiek ir iš daug jutiklių su priekine kamera gaunamus duomenis. Pavyzdžiui, remdamasi šiais duomenimis sistema nustato, ar automobilis rieda, ar yra stabdomas ir kaupia energiją. Be to, energija kaupiama ne tik stabdant ar riedant, bet ir tada, kai atsiranda pavojus pernelyg priartėti iki priekyje važiuojančio automobilio. Visos šios priemonės ne tik padidino komfortą, bet ir sumažino degalų sąnaudas – pagalbinė hibridinė sistema „Audi A8“ degalų sąnaudas sumažino iki 0,7 l/100 km. Naujos kartos „Audi A8“ pasaulinė premjera įvyks „Audi Summit“ renginio metu Barselonoje liepos 11 d.