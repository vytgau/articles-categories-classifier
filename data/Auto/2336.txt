JK automobilių gamintojų ir pardavėjų asociacija skelbia, jog liepą šalyje parduoti 162 tūkst. naujų automobilių: 9,3 proc. mažiau nei pernai per tą patį laikotarpį. Pardavimai sumažėjo ne tik vasaros viduryje – lyginant visų metų skaičius matyti, kad neigiama statistika tęsiasi jau ketvirtą mėnesį paeiliui, o nuo praėjusių metų birželio britai nupirko 2,2 proc. mažiau naujų automobilių. Analizuodama prastėjančius rezultatus gamintojų ir pardavėjų asociacija pabrėžia su „Brexit“ siejamą neužtikrintumą. „Verslas ir vartotojai į tai reaguoja, todėl vyriausybė dėl „Brexit“ privalo kuo greičiau priimti konkrečius sprendimus“, – sakė asociacijos vadovas Mike’as Hawesas. Asociacija pastebi, kad JK pasitraukimas iš ES paveiks ne tik vietos automobilių gamintojus: anksčiau įspėjo, kad artimiausioje ateityje šalyje brangs automobilių detalės ir remontas. Automobilių pramonė Jungtinėje Karalystėje yra viena iš pagrindinių ekonomikos varomųjų jėgų, lemianti milijardais skaičiuojamą pinigų judėjimą ir sukurianti tūkstančius darbo vietų.