Pamačius tokius atvejus, kaip ir pastebėjus neleistinoje vietoje stovintį reklaminį automobilį ar kieme riogsančią nenaudojamą transporto priemonę, rekomenduojama informuoti Savivaldybės administracijos Viešosios tvarkos skyriaus darbuotojus. „Panašu, kad apleistų automobilių problema jau suvaldyta. Žmonės žino, kad tokiu atveju reikia informuoti Viešosios tvarkos skyrių, kurio specialistai suranda savininkus ir išsprendžia klausimą. Tiesa, reikia akcentuoti, kad šis scenarijus negalioja jei automobilis yra tvarkingas, su reikiamais dokumentais, bet šeimininkas juo tiesiog retai važinėja“, – po ketvirtadienį vykusio darbinio pasitarimo pasakojo A. Šulcas. Jo žiniomis, klaipėdiečiai aktyviai skundžia nenaudojamų automobilių savininkus. Per metus sulaukiama ne vieno šimto tokių skundų. Kalbėta ir apie pakelėse stovinčius reklaminius automobilius. Tiesa, pastarųjų yra ne tiek ir daug, bet, kaip ir dera reklaminiams objektams, jie krenta į akis. „Reklama ant automobilių nėra reglamentuota, tad kiekvienas turi laisvę elgtis kaip tinkamas su savo automobiliu. Nebent sugalvoja kokį didžiulį pomidorą ant stogo užsidėti – tuomet jau reikia derinti su atsakingomis institucijomis. Tačiau ir reklaminių automobilių savininkai turi paisyti Kelių eismo taisyklių. Jei tokia transporto priemonė paliekama neleistinoje vietoje, pavyzdžiui, ant žaliosios vejos, gyventojai gali informuoti Viešosios tvarkos skyrių“, – pasakojo A. Šulcas. Pro akis miesto valdžiai nepraslydo ir gudresni už kitus norintys būti kurjeriai ar saugos darbuotojai. Dalis jų kartais transporto priemones su įjungtais avariniais žibintais palieka tose vietose, kur automobilių stovėjimas draudžiamas. „Negalime būti tolerantiški, nes tai jau tampa rimta problema. Ypač piko metu, kai trikdomas eismas centrinėse miesto gatvėse. Žmonės skundžiasi, kad dažnas kurjeris ar saugos darbuotojas automobiliu važiuoja tiesiog ant šaligatvio. Jei matote, kad kai kurie jaučiasi esą aukštesni už įstatymą – informuokite specialistus“, – ragino vicemeras.