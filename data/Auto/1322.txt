Vaikiškus vežimėlius ir didelį kiekį mantos sugeba praryti ir didesnio pravažumo automobiliai, o kai kurie gali pasiūlyti net septynias sėdimas vietas. Būtent taip atrodo konkurso „Lietuvos metų automobilis 2018“ pretendentai į „Šeimos metų automobilio 2018“ nominaciją. Jaučia simpatiją „prancūzams“ Iš dešimties pretendentų į „Šeimos automobilio 2018“ titulą – net 8 didesnio pravažumo: „Audi Q5“, „Jeep Compass“, „Mazda CX-5“, „Nissan Qashqai“, „Opel Crossland X“, „Peugeot 5008“, „Renault Koleos“ bei „Škoda Karoq“. Ir tik du įprasti, tiesa, ne vienatūrio, o kompaktinių automobilių kėbulus turintys modeliai: „Fiat Tipo“ hečbekas ir „Peugeot 308 SW“ universalas. Pastarieji du pasižymi geriausiais rodikliais savo kategorijose: „Peugeot“ turi didžiausią bagažinę, kurios tūris siekia 610 litrų, o „Fiat“ – pigiausias (nuo 12 990 Eur) ir taupiausias (vidutinės dyzelino sąnaudos 3,7 l/100km). Labiausiai tinkantį automobilį šeimai rinko trys interesantų grupės: „Lietuvos metų automobilio“ „Facebook“ puslapio fanai, žinomos šeimos ir konkurso „Lietuvos metų automobilis 2018“ komisijos nariai. Pirmiesiems šalia automobilio nuotraukų buvo pateikta svarbiausia šeimai informacija: automobilio bagažinės tūris, gamintojo deklaruojamos vidutinės degalų sąnaudos ir bazinė modelio kaina. Likus savaitei iki „Metų automobilio 2018“ finalo, internautai išrinko du „Peugeot“ – septynvietį miesto visureigį 5008 ir 308 SW GT – talpų universalą. Prie jų prisijungė ir trečias modelis – „Škoda Karoq“. „Tiesa, jei iki tol kova „Facebook“ buvo palyginus rami, aršiausia ji tapo tuomet, kai šaukštai buvo po pietų ir visi taškai jau buvo sudėlioti“, – pastebėjo nominacijos rinkimus kuruojanti konkurso vertinimo komisijos narė Dina Sergijenko.  Šeimų prioritetai – specifiniai Atskirą balsą turi žinomų žmonių šeimos. Dažnai savo pavyzdžiu kitiems žmonėms savo gyvenimo būdą peršančios įžymybės taip pat turi spęsti dilemą – į kokią transporto priemonę sodinti šeimą ir krauti visą mantą. „Kaip tik pavasarį rinkomės automobilį šeimai. Iš trijų kandidatų nugalėjo konkurse dalyvaujantis „Nissan Qashqai“. Jis pelnė daugiau mūsų simpatijų nei „Škoda Octavia“ ir „Toyota Auris Touring“. „Nissan“ pavergė solidžiausia komplektacija, taip pat neatsispyrėme SUV automobilių bangai. Juk lemiamą žodį tarė antroji pusė“, – sakė grupės „Žas“ atlikėjas Gidonas Šapiro–Bilas. Jis sakė, kad atsiradus šeimai visiškai pasikeičia poreikiai ir didžiausią įtaką renkantis šeimos automobilį turi jo praktiškumas ir talpumas, mat reikia „sukišti du vaikus ir visą jų įrangą“, taip pat svarbu ir degalų sąnaudos. Erdvės nepakanka – reikia grožio ir pravažumo „Man svarbiausia, kad automobilis būtų saugus, talpus ir gražus“, – kiek platesnį reikalavimų spektrą išdėstė baleto primarijus Nerijus Juška, nesenai pasipildęs šeimą dar vienu mažuoju nariu. „Pagausėjo šeima, tai automobilio talpumas tapo prioritetu. Juk reikia ne tik vaikus susodinti, bet ir sukrauti jų vežimėlius, dviratukus, dar turi atsirasti vietos saviems daiktams. Atrodo tikra katastrofa. Tad geras tas automobilis, kuris gali viską praryti. Taip pat teikiu prioritetą didesnio pravažumo automobiliui. Kadangi gyvenu šiek tiek už Vilniaus, žiemą privažiuoti prie namų būna sunku. Dabar vairuoju visais ratais varomą automobilį, nes su viena varančiąja ašimi užstrigdavau. Norėčiau, kad ir šeimos automobilis mane saugiai nuvežtų iki namų“, – prioritetus išvardijo N. Juška, ir pavyzdžiu paaiškino, kodėl SUV automobiliai išstumia iš rinkos vienatūrius. Trečioji sudedamojo balo dalis – kiekvieno komisijos nario, galinčio balus skirti bet kuriam, jo nuomone, šeimos automobilio sampratą atitinkančiam automobiliui. Susumavus visų trijų balsuotojų grupių balus, į šią nominaciją pretenduoja trys automobiliai: „Peugeot 308 SW“, „Peugeot 5008“ ir „Škoda Karoq“. O kas taps „Šeimos automobiliu 2018“, paaiškės gruodžio 2-ąją, finalinio „Lietuvos metų automobilio 2018“ vakaro metu.