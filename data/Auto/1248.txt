Senojo žemyno rinkoms Turkijoje gaminami „Ford Transit Custom“ daugiausiai atnaujinimų skaičiuoja interjere ir elektronikos sąraše, kuris išties įspūdingas, perkėlęs į komercinės paskirties automobilį iš esmės visą „Ford“ arsenalą. Vairuotojo ir keleivio kabina buvo atnaujinta iš pagrindų, kaip tikina „Ford“, pagrindiniu tikslu išsikėlus siekį didinti komforto lygį. Tarp vardinamų privalumų – didesnė talpa smulkiems daiktams, geresnė ergonomika, kokybiškesnės medžiagos ir padidintas junglumas su naujausia gamintojo multimedijos sistema „Sync3“, nors mūsų bandymų metu ši ir buvo linkusi keletą kartų ožiuotis. Bet apie viską iš eilės. Tyliau, galingiau, taupiau Į atnaujintą „Transit Custom“ dabar montuojamas pernai „Ford“ pristatytas 2 litrų darbinio tūrio turbodyzelinis „EcoBlue“ variklis, pagerintu taupumu, galia ir optimizuotais kitais parametrais (pavyzdžiui, dirba vidutiniškai 4 decibelais tyliau) išstūmęs prieš tai naudotą 2.2 litro motorą. Su naująja jėgaine išaugo trijų jos modifikacijų galios pasiūla – 105, 130 ar 170 AG vietoje ankstesniojo variklio generuotų 99, 123 ir 152 AG. Be to, net 20 proc. padidėjo maksimalus sukimo momentas – atitinkamai pasiekęs 360, 385 arba 405 Nm. Anot gamintojų, degalų sąnaudos sumenko 13 procentų – deklaruojami vidurkiai mišriomis sąlygomis atitinkamai siekia 6,2, 7,2 ir 6,4 litro. Testų metu mes išbandėme visas modifikacijas ir kiekviena jų turėjo savo švelnių niuansų. Galingiausioji versija prašosi tikslios paskirties (pvz. didesnių svorių vežiojimo, ilgų atstumų greitkeliais ir pan.), kitaip jos galia atrodo net šiek tiek perteklinė, tačiau ekonomiškumo parametrai skamba patraukliai – vanas su tokia jėgaine yra universaliausias. Silpniausioji modifikacija iš tikrųjų maloniai stebino – jos didelis ir labai greitai pasiekiamas sukimo momentas leidžia dinamiškai įsibėgėti tiek nuo starto, tiek nuo 100 km/val. siekiančio greičio, kai to reikėjo mūsų bandymų metu vokiškuose greitkeliuose. Tad „Transit Custom“ su šia variklio versija atrodo optimalus pasirinkimas įvertinus geresnę kainą. Na, o vidurinioji versija juntamai nedaug skiriasi nuo silpniausiosios, tačiau degalų sunaudoja, anot gamintojo, litru šimtui kilometrų daugiau. Mūsų bandyti automobiliai buvo sukomplektuoti su 6 pavarų mechaninėmis greičių dėžėmis: tiksliomis ir nusipelniusiomis gero žodžio dėl svirties eigos – ne kiekvienas sportinis lengvasis modelis turi tokią trumpą ir aiškią fiksaciją, leidžiančią greitai dirbti pavaromis ir išnaudoti sukimo momento piką. Norintys galės rinktis ir modelius su 6 laipsnių hidrauline automatine pavarų dėže. „Ford“ pateiktais duomenimis, komercinių automobilių su automatinėmis pavarų dėžėmis pardavimai Europoje nuosekliai auga ir „Transit Custom“ atveju dabar siekia 11 proc. nuo visų automobilių. 2019 metais „Ford“ išleis iš tinklo įkraunamą hibridinį „Transit Custom“, kurio baterija turėtų leisti viena įkrova nuvažiuoti apie 50 kilometrų, o bendras jėgos sistemos, kurioje bus ir 1 litro darbinio tūrio benzininis „Ecoboost“ motoras, atstumo resursas turėtų siekti virš 500 km. Tikslūs šios versijos parametrai bus pasirinkti po bandymų, kurie šį mėnesį startuoja Londone. Ten 20 „Ford“ klientų metus važinėsis su bandomaisiais hibridais, o gamintojai rinks visą telemetrijos informaciją. Anot „Ford“ atstovų, hibridinio modelio koncepcija remiasi mintimi, kad automobilis mieste turėtų važinėti netaršiai, naudodamas elektros energiją, o užmiestyje gali prisidėti vidaus degimo jėgainė. Skirtingų paskirčių „Transit Custom“ ir toliau bus galima rinktis dviejų skirtingų stogo aukščių, taip pat ir dviejų ilgių ratų bazių, nuo 800 iki 1450 kg maksimalaus krovumo (bendras visiškai pakrauto automobilio svoris gali siekti nuo 2,6 iki 3,4 tonos) bei keleto skirtingų kėbulo tipų: tradicinio vano, kombi bei dvigubos kabinos vano. Tarp siūlymų – taip pat ir įvarios krovinio talpinimo bei tvirtinimo galimybės. Mes bandymų metu bagažo skyriuje vežiojomės 400 kg svorį, o talpesniame modelyje – visą pusę tonos karstą primenančioje dėžėje supilto smėlio. Degalų sąnaudos, suprantama, buvo litru kitu didesnės nei gamintojo deklaracijoje, pakabos darbas kažkokiais negatyviais efektais nepasireiškė. Tik iš vairo sistemos norėjosi kiek didesnio aštrumo. Įdomu tai, kad galingiausią „Transit Custom“ versiją su 170 AG dyzeliniu varikliu galima rinktis su patrauklesniais 18 colių skersmens ratlankiais, originalesniu dažymu (jau ko vertos sportiškos juostos ant variklio dangčio, it ant „Mustango“!), 8 kėbulo ir sėdynių išplanavimo versijomis tiek trumpesnėje, tiek ilgesnėje bazėje. Interjere tokiam modeliui galima užsakyti iš dalies odinę apdailą. Nusistebėjus, kam darbiniam arkliui puošnios kamanos, gamintojai neslėpė, kad šiuo modeliu taikosi į privačių klientų auditoriją, kuriai „Transit Custom“ automobilis praverstų kitai paskirčiai – pavyzdžiui, kelionėms. „Fiestos“ tranzitas „Transit Custom“ eksterjeras dailintas kukliai ir atkartoja lengvųjų „Ford“ automobilių stilistiką – sumontuotos atnaujintos trapecijos formos radiatoriaus grotelės, naujas variklio dangtis ir sparnai, dinamiškesnio dizaino žibintai, kuriuose montuojamos LED dienos šviesos ir ksenoninės pagrindinės lempos. Gerokai atnaujintame salone taip pat nesunkiai atpažįstame daugybę detalių iš jau matyto modelio. Taip, tai šią vasarą pristatytos subkompaktinės „Ford Fiesta“ salono filosofija grįstas interjeras: prietaisų skydelis, vairas, visiškai centre sumontuotas 8 colių įstrižainės (aukštesnio komplektavimo lygio automobiliuose) ekranas bei įvairios kitos detalės. Tik išplanavimas išlieka būdingas komerciniams automobiliams, su daugybe vietų puodeliams (pagyrimo vertas vienu spustelėjimu išvirstantis ir vėl pasislepiantis laikiklis po pavarų svirtimi), nišų smulkiems daiktams ir keletu patogių laikiklių iki 2 litrų talpos buteliams. Tačiau kai ko pasigedome: pasirodė keista, kad nėra jokio specialaus laikiklio dokumentams po ranka (na, nebent juo laikysime keleivio dėtuvę, kurioje išties telpa A4 formato popieriai, arba naujus dėklus virš centrinės konsolės, kurie sunkiai atitinka apibrėžimą „po ranka“), o vos vienas USB lizdas šiuolaikiniame automobilyje irgi verčia kraipyti galvą. „Ford“ atkreipia dėmesį, kad interjere panaudotos sunkiau nudėvimos medžiagos (ar čia naujas subtilus kietų plastikų pavadinimas?), o sėdynės „patyrė“ ilgus abrazyvinius bandymus, kol buvo patvirtintos kaip tinkamos šiam modeliui. Sėdynės, atrodo, tikrai patogios ilgoms kelionėms, kaip ir multifunkcis minkštos odos vairas, maloniai limpantis prie rankų. Didesnio dėmesio porcija teko ir durelių paneliams, paverčiant juos praktiškesniais – čia taip pat atsirado daugiau erdvės įvairių formų daiktams. Šiek tiek pabambėjome dėl erdvės kojoms išplanavimo, nes vidutinio ūgio vyrams patogiai sėdėsenai surasti užtrunka laiko tiek prie vairo, tiek šalia jo – tai kelis remiasi į kietą plastiką, tai sankabą minančios kojos nėra kur patogiai „priparkuoti“ įsijungus pastovaus greičio palaikymo sistemą greitkelyje. „Ožiukai“ ir... Puikus sprendimas montuoti didelį 8 colių centrinį ekraną (vėl primenu – ne bazinėje įrangoje, kurioje perpus menkesnis ekranėlis), jame „telpa“ nemenko dydžio mygtukai – praleidžiant daug laiko prie vairo mažiausiai norisi deginti dėmesio milisekundes kažko ieškant ekrane, baksnojant ir nepataikant, ar neįskaitant navigacijos rodmenų. Visi šie klausimai išspręsti „Transit Custom“ modeliuose su šiuo ekranu ir naująja kompanijos „Sync 3“ komunikacijos sistema – paprasta, aiškia ir lengvai valdoma. Bet testas nebūtų testas, o kibūs žurnalistai nebūtų kibiais: kabliukų radome ir čia – na kodėl nebuvo galima ekrano šiek tiek pasukti vairuotojo link? Turint omenyje kabinos trumpumą, displėjaus tiksliai lygus pozicionavimas yra patogiausias kam nors, spoksančiam iš... krovinių kabinos, kurioje vežiojomės įsivaizduojamą mumiją sarkofage (kol nesužinojome, kad ten vis dėlto tik smėlis karsto formos dėžėje). Kita keistenybė, kuri greičiausiai yra priešprodukcinės automobilio versijos problema ir prasidėjus gamybai bus sutvarkyta (ypač po to, kai kibūs lietuvių žurnalistai po bandymų mielai pasidalino savo pastabomis su „Ford“ inžinieriais, o šie – pagarba specialistams – pažadėjo reaguoti), buvo keistos prigimties. Vos prie USB jungties prijungus telefoną su „Android“ operacine sistema, iškart nusimušdavo navigacijos maršruto duomenys. Iš pradžių net nesusivokėme, kad tai yra problemos šaknis, o ją nustatę kartojome įrenginio prijungimą kelis kartus – rezultatas buvo tas pats. Tuomet persėdome į kitą automobilį, bet ir ten nusimušimas kartojosi. Ir tik trečias automobilis, nepateikęs tokios staigmenos, leido mums priimti prielaidą, kad tai, tikėtina, nėra generalinė multimedijos problema, o tik konkrečių automobilių „ožiukai“. Įdomu ir tai, kad nieko panašaus nenutikdavo prijungus „Apple“ telefoną – jis tiesiog prisijungdavo ir tiek. Na, dar navigacijos sistema keletą kartų gerokai per ilgai stingdavo, bet kam nepasitaiko... ... komplimentai Bazinėse versijose tokio gero displėjaus nebus, ten bus montuojamas skystųjų kristalų 4 colių daiktas, tad įmonėms, kurios rūpinasi savo vairuotojais, aš rekomenduočiau pagalvoti apie geresnes komplektacijas. Pagyrų atnaujintas „Transit Custom“ absoliučiai nusipelno už pluoštą įvairiausių elektroninių pagalbininkų, kurie tokios paskirties automobiliuose yra daug aktualesni nei paprastame lengvajame transporte. „Ford“ į „Transit Custom“ perkėlė iš esmės viską, ką gali pasiūlyti paskutiniai lengvieji gamintojo modeliai, pvz. ta pati „Fiesta“, – sofistikuotus ultragarso jutiklius, radarus ir kameras, renkančius visą informaciją aplink automobilį. Ši įranga leido į naująjį „Transit Custom“ įdiegti išmanųjį greičio asistentą (Intelligent Speed Assist), galintį padėti vairuotojui išvengti netyčinio greičio pažeidimo ir dėl to galimų baudų. Visiškai naujos šiame modelyje sistemos veikimo esmė – atpažįstami kelių eismo ženklai (kaip mums paaiškino „Ford“ atstovai, naudojantis visų pirma vaizdo kameros duomenimis, o jei ši ilgą laiką nefiksuoja ženklo, tuomet remiantis navigacijos sistemos duomenimis) ir aktyvuojama funkcija, neleidžiančia viršyti ženklais apriboto greičio. Kitos pagalbinės sistemos labiau susijusios su saugumu. Aklųjų zonų ir skersinio eismo perspėjimo sistemos ypač naudingos turint omenyje ribotesnį mikroautobuso apžvalgumą ir jo parametrus. Be to, „Transit Custom“ galės perspėti vairuotoją, jeigu iš galo artėjantis automobilis važiuoja gerokai didesniu greičiu, suteikiant galimybę išvengti neteisingai nuspręsto manevro (tuo pačiu aptinkant ir motociklus). „Ford“ praplėtė prieš dvejus metus automobilyje įdiegtos avarinio stabdymo sistemos su pėsčiųjų aptikimo galimybe funkcionalumą, montuodami patikimesnius radarus ir kamerą – dabar automobilis gali aptikti pėsčiuosius ir tamsiuoju paros metu, jeigu jie apšviečiami žibintais. Be šių atnaujinimų „Transit Custom“ jau anksčiau įdiegtos eismo juostos laikymosi, vairuotojo perspėjimo, automatiškai perjungiamų ilgųjų šviesų, šoninio vėjo įtakos stabilizacijos, adaptyvioji greičio palaikymo sistemos ir galinio vaizdo kamera.  Kol kas „Ford“ atstovybės mūsų regione dar neturi atnaujinto modelio kainų, tačiau, pardavėjų patikinimu, jos neturėtų labai nutolti nuo dabartinių. O tikslūs skaičiai su euro ženklu turėtų paaiškėti dar iki Naujųjų. Labiausiai patiko: Žvalūs varikliai, pagirtinas elektroninių pagalbininkų paketas, puiki išvaizda. Labiausiai nepatiko: Navigacijos stingimas. Papildomos pastabos: 1. Iš paskos atnaujinti ir „Transit Courier“ bei „Transit Connect“ mažesnieji „broliai“, kurie taip pat pasirodys netrukus. 2. Naujasis keleivinis „Ford Tourneo Custom“, talpinantis iki 9 asmenų, taip pat atsinaujino ir pirmuosius klientus irgi pasieks kitų metų pradžioje. Tarp jam priskiriamų svarbiausių akcentų – prabangesnės salono įrangos galimybės ir šešios atskiros galinės sėdynės, kurias galima montuoti viena priešais kitą, suteikiant galimybes rengti konferencijas važiuojant. Automobilyje taip pat įdiegtos naujausi elektroniniai „Ford“ pagalbininkai bei „Sync3“ multimedija. 3. Rugpjūtį „Ford“ pranešė dėl nuosekliai augančios paklausos investuojanti 52 mln. JAV dolerių į „Ford Otosan“ bendrą gamyklą Turkijoje, kur visų „Transit“ modelių surinkimo linijos pajėgumus tikimasi padidinti nuo dabartinių 290 tūkst. iki 330 tūkst. per metus.