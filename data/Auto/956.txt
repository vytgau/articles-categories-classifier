Nugalėjo prancūzas Mathieu Serradoris („LCR 30“). Jis 439 km greičio ruožą įveikė per 4 val. 36 min. 57 sek. Antrąją ir trečiąją vietas taip pat užėmė prancūzai – Davidas Gerard'as („Optimus MD“, +23 min. 6 sek.) ir Jeanas Julienas („Optimus MD“, +26.00). Čempiono titulą ginantis rusas Vladimiras Vasiljevas šiame etape susidūrė su problemomis ir užėmė tik 14-ąją vietą (+1:22.13). G. Petrus su „Rallyraid UK“ automobiliu nugalėtojui pralaimėjo 1 val. 48 min. 35 sek. Bendroje įskaitoje lyderiu tapo M. Serradoris. Į antrąją poziciją smuktelėjęs V. Vasiljevas nuo jo atsilieka 1 val. 5 min. 50 sek. G. Petrus (+11:58.18) iš 16-os vietos pakilo į 15-ąją. Motociklų lenktynėse nugalėjo portugalas Luisas Miguelis Oliveira („Yamaha“) – 5 val. 14 min. 8 sek. Antras buvo lenktynių lyderis italas Paolo Ceci (KTM, +6.24). Bendroje įskaitoje pirmaujantis P. Ceci antroje vietoje esantį L. M. Oliveirą lenkia 54 min. 21 sek. „Africa Eco Race“ lenktynėse, kurias sudaro 12 etapų, startavo 35 motociklininkai ir 56 automobiliai bei sunkvežimiai. Dalyviai iki sausio 14 dienos nuvažiuos per 6000 km Maroke, Mauritanijoje ir Senegale.