Taip, nesuklydome. D. Jonušis teigia pastebintis, kurių automobilių amortizatoriai jau pavargę ir išvydus tokią mašiną pataria pristabdyti bei laikytis saugaus atstumo. Stiklai ir amortizatoriai Atšilus orams, išdžiūvus keliams vairuotojai mėgsta labiau paspausti akseleratoriaus pedalą. Tačiau saulė gali ne tik džiuginti, bet ir gerokai apsunkinti vairavimą. Situaciją dar labiau pablogina subraižyti stiklai. „Lyginant su kitomis šalimis, vasara pas mus labai trumpa. Visi pakylėti, kaip ant sparnų. Jei kalbant apie vairavimą, šviečiant saulei aš labai saugausi kitų automobilių. Kodėl? Dėl labai paprastos priežasties. Nemažos dalies automobilių priekiniai stiklai yra gerokai pabraižyti, automobilių parkas Lietuvoje nėra pats naujausias. Toks stiklas duoda atspindį ir vairuotojas nepastebi vieno ar kito dalyko“, – DELFI sako D. Jonušis. Dar vienas dalykas, kurį kelyje akylai stebi buvęs pilotas, tai kitų automobilių amortizatorių būklė. „Gal tai mano sportinė patirtis daro savo, bet aš pastebiu, kad nemažai važiuojančių automobilių yra su labai prastos būklės amortizatoriais. Žiemą gal tai nelabai matosi, nes tuomet mažesnis greitis. Aš sugebu identifikuoti, ar priekyje važiuojančio automobilio amortizatoriai dar gyvi. Kartais visa mašina linguoja, o vairuotojas lekia dar ir greitį viršydamas. Tai iš tikro yra pražūtis. Gal šiuo klausimu žmonėms trūksta žinių? Jei priekyje važiuoja mašina ir pradeda linguoti, tai reikia ypatingai saugotis, nes yra tikimybė, kad jos vairuotojas nesuvaldys. Juk amortizatoriai skirti ne tam, kad mašina minkštai važiuotų. Amortizatoriai skirti tam, kad automobilis gerai stovėtų ant kelio. Prasta amortizatorių būklė sąlygoja kontrolės praradimą prie ženkliai mažesnio greičio“, – konstatuoja D. Jonušis. Dėmesys stabdžiams Automobilių serviso tinklo „Flix-Auto“ Kauno padalinio vadovas Vytautas Paškauskas teigia, kad atšilus orams žmonės daugiau dėmesio skiria savo automobiliams. „Visų pirma žmonės vasarą daugiau juda, keliauja, o artėjant ilgesnėms kelionėms tikrina ir automobilius. Įmonės, turinčios automobilius, reguliariai atlieka aptarnavimus, tačiau privatūs asmenys labiau automobiliais susirūpina artėjant kelionėms“, – sako V. Paškauskas. Specialisto teigimu, daugiausiai darbų vasarą susiję su stabdžių problemomis. „Statistika rodo, kad daugiausia vasarą problemų būna su stabdžiais. Tai lemia ir padidėjęs greitis – tuomet išryškėja problemos. Dažniausia problema – nusidėvėjusios stabdžių kaladėlės ir užrūdiję stabdžių suportai“, – sako V. Paškauskas. Specialistas taip pat pateikia požymius, kuriuos pajutus reikėtų automobilį vežti pas meistrus. „Stabdant per vairą jaučiama vibracija arba vairas pradeda vibruoti. Tai pirmas įspėjimas, kad kažkas negerai. Tai gali būti ženklas, kad deformavosi stabdžių diskai, užstrigę suportai. Kartais vibruoja kėbulas ar kilnojasi stabdžių pedalas“, – sako V. Paškauskas. Dar vienas ženklas, kad kažkas negerai su stabdžių sistema – stabdant automobilį ima tempti ar trukteli į kurią nors pusę.