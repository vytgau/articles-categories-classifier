Tuo pačiu „Arona“ – jau trečia šiųmetė „Seat“ naujiena, po atnaujintų „Ibiza“ ir „Leon“ modelių. Gamintojai teigia, kad naujasis 4138 mm ilgio krosoveris dėl klientų grumsis su tokiais modeliais, kaip „Opel Mokka X“ ar „Nissan Juke“. Automobilis pagamintas ant „Volkswagen Group“ naudojamos modulinės kompaktinių automobilių „MQB A0“ platformos. Jos pagrindu kuriami ir naujieji „Ibiza“ bei šį mėnesį debiutavęs „Volkswagen Polo“. Pristatymo metu kalbėjęs „Seat“ vadovas Luca de Meo pažymėjo, kad iki 2020 metų „Seat“ planuoja išleisti šešis naujos kartos ar visiškai naujus automobilius. Jo teigimu, „Seat“ yra šiuo metu sparčiausiai auganti markė „Volkswagen“ šeimoje. Naujasis „Arona“ techniškai yra artimiausias automobilis „Ibiza“ modeliui, tačiau ne tik ilgesnis bei aukštesnis, bet ir erdvesnis, o keleiviai jame sėdi 6,2 cm aukščiau nei subkompaktiniame hečbeke (pats automobilis yra 9,9 cm aukštesnis). Krosoveris taip pat pasižymi solidžia savo segmente 400 litrų talpos bagažine.  Salone – pažįstama centrinės konsolės architektūra, su galimu 8 colių įstrižainės pagrindiniu liečiamuoju ekranu, sportišku prietaisų skydeliu ir kitomis „Seat“ būdingomis detalėmis. Automobilyje bus montuojami penki varikliai: trys turbobenzininiai ir du turbodyzeliniai. Visos versijos varomos priekiniais ratais, kuriems energija perduodama per penkių arba šešių pavarų mechanines, arba septynių pavarų dvigubos sankabos automatinę greičių dėžę. Silpniausias benzininis 1 litro darbinio tūrio trijų cilindrų agregatas generuoja 95 AG galią, jo galingesnė versija – 115 AG, o naujasis „Volkswagen Group“ 1.5 litro keturių cilindrų 150 AG motoras turės degalus taupyti padėsiančią pusės cilindrų bloko atjungimo funkciją. Dyzelinės jėgainės: 1.6 litro tūrio 95 arba 115 AG galios. Sportiškame „Seat Arona“ įrangos lygyje FR bus siūlomos keturios važiavimo režimų programos: Normali, Sportiška, Ekonomiška ir Individuali. Skirtingos programos automatiškai derins variklio, transmisijos ir pakabos charakteristikas. Norintys individualesnio automobilio galės rinktis iš plačios paletės įrangos detalių, tarp kurių – ir 68 skirtingos kėbulo ir stogo spalvų kombinacijos. Tarp elektroninių pagalbininkų vardinamos adaptyvios greičio kontrolės, automatinių žibintų ir valytuvų funkcijos, vairuotojo nuovargio lygio stebėjimo, parkavimosi pagalbos sistemos ir galinio vaizdo kamera. Daugiau informacijos ir kainos paaiškės „Arona“ debiutavus Frankfurte. Ateinančiais metais „Seat“ žada pristatyti savo trečiąjį, didžiausią SUV modelį, kuris dalinsis baze su „Škoda Kodiaq“.