Tai jau trečias šiuose nuo 2002-ųjų rengiamuose rinkimuose gamintojo gautas apdovanojimas: 2014-aisiais buvo įvertintas sportinis kupė „BMW i8“, o 2015-aisiais – reprezentacinis sedanas „BMW 7“. „BMW 6 Gran Turismo“, pristatytas antroje 2017-ųjų pusėje, pakeitė penktos serijos „BMW Gran Turismo“ automobilį. Dėl konstrukcijoje naudojamo aliuminio ir tvirto, bet lengvo plieno, vidutinis „BMW 6 Gran Turismo“ svoris, lyginant su ankstesniuoju modeliu, sumažėjo 150 kilogramų. Vien kėbulas tapo 44 kilogramais lengvesnis. Be viso to, ženkliai pagerintos ir automobilio aerodinaminės savybės, o tai turi didelę įtaką degalų ekonomijai bei vairavimo malonumui. „EuroCar Body Award 2017“ komisija kaip itin vertą pagyrimo aspektą pažymėjo galinį „BMW 6 Gran Turismo“ dangtį. Jis pagamintas iš vientiso aliuminio lakšto, o inžinieriai jį suprojektavo taip, kad nereikėtų atskiros vandens nubėgimo sistemos. Dėl to pavyko sumontuoti maksimalų matomumą vairuotojui ir keleiviams užtikrinantį galinį langą. Be to, pro didelį elektra pakeliamą dangtį paprasta įdėti įvairiausius krovinius, o pačio bagažo skyriaus tūris padidėjo 110 litrų, lyginant su anksčiau gamintu modeliu. Naujojo „Gran Turismo“ bagažinės talpa yra 610 litrų, o nuotoliniu būdu nulenkus galines sėdynes, gali padidėti iki 1800 l. Kaip rašoma pranešime, „BMW 6 Gran Turismo“ daug pagyrų sulaukė ne tik už lengvesnę automobilio konstrukciją, bet ir daugybę smulkių struktūrinių atnaujinimų – panaudotos technologijos leido praktiškai nedidinant kėbulo išmatavimų padidinti erdvę salone ir užtikrinti aukščiausią saugumo lygį.  Erdvus interjeras užtikrina patogią kelionę visiems keleiviams, o paaukštinta sėdėjimo pozicija – gerą matomumą. Išmanų sėdynių išplanavimą įrodo tai, jog gale sėdinčių keleivių kojoms vietos – tarsi reprezentaciniame sedane, o erdvė galvai padidėjo, nors automobilio stogas tapo žemesnis. „EuroCar Body“ rinkimų komisijoje dirba 550 automobilių kėbulų ekspertų. Bad Nauheime rengiamoje konferencijoje gilinamasi į automobilių kėbuluose naudojamus techninius sprendimus ir jų pritaikymą masinėje gamyboje. Trejas dienas vykstančių diskusijų metu ekspertai vertina visus naujus automobilius, juos lygina. Galiausiai, pagal kėbulų specialistų pateiktus sprendimus, išrenkami nugalėtojai. Šiemet pirmą kartą rinkimų istorijoje apdovanojimai buvo du: vienas skirtas geriausią kėbulą turinčiam serijinės gamybos automobiliui, kitas – „premium“ segmento atstovui. „BMW 6 Gran Turismo“ tapo nugalėtoju ne tik „premium“ segmente, bet ir aplenkė visus kitų klasių konkurentus – buvo pripažintas absoliučiai geriausią kėbulą turinčiu automobiliu. Naujasis „Gran Turismo“ įvertintas geriausiai trijose iš keturių vertintų kategorijų bei viso surinko 39,1 tašką iš 50 galimų. Anot gamintojo atstovų, Lietuvoje šio modelio kaina prasidės nuo 65 tūkst. 730 EUR, į salonus Lietuvoje atvyks lapkritį.