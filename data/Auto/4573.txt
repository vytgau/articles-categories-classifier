Kaip rašoma pranešime žiniasklaidai, Baltijos šalys tampa dvidešimtuoju regionu pasaulyje, kur vyksta tokios lenktynės. „Tai didelis žingsnis siekiant ne tik populiarinti žiedines lenktynes mūsų regione, bet ir norint prisitraukti dalyvių iš užsienio šalių. Baltijos šalių TCR kalendorius buvo sudaromas atsižvelgiant į tai, kad nesutaptų šių lenktynių etapai su čempionatais gretimose šalyse, todėl atsiranda realus šansas, kad į Baltijos šalis atvyks daugiau pasaulinio lygio komandų“, – sako LASF žiedinių lenktynių komiteto pirmininkas, lenktynininkas Rimvydas Agurkis. TCR – tai tarptautinė lenktynių serija, kur lenktyniaujama beveik vienodais automobiliais. Tai dviem ratais varomi apie 330 AG variklį turintys automobiliai su dviejų litrų turbininiais varikliais. Šiuo metu net devyni gamintojai yra paruošę automobilius šioms lenktynėms: „Audi“, „Opel“, „Volkswagen“, „Honda“, „Seat“, „Subaru“, „Kia“, „Ford“ ir „Alfa Romeo“.  Lietuvoje pirmieji šios klasės automobilį įsigijo „Rimo Racing“ komanda. Jų „Honda Civic TCR“ jau dalyvavo ilgų distancijų lenktynėse. Šiuo metu dar bent dvi komandos rimtai domisi galimybe įsigyti tokį automobilį, tad TCR atstovas Lietuvoje, „Promoevents“ direktorius Darius Jonušis įsitikinęs šios klasės ilgalaike sėkme. „Tai natūralus pasirinkimas rimtoms komandoms, kurios nori lenktyniauti ir ieško konkurencingos technikos. Pirma, šiuo automobiliu be jokių pakeitimų galima lenktyniauti beveik bet kur pasaulyje, o antra, tai yra šiuolaikiniai automobiliai, ruošti ne kur nors nedidelėje įmonėje, o gamyklose, ir įsigyti juos galima per automobilių prekybos atstovus“, – sako D. Jonušis. Be Baltijos šalių, nuo kitų metų bendrą TCR čempionatą rengs ir Skandinavijos šalys. Kitąmet bus rengiami trys trumpų distancijų TCR lenktynių etapai: Balandžio 28-30 d. – I etapas, Rygos „Bikernieki“ trasa, BaTCC čempionato I-ojo etapo metu; Rugpjūčio 18-20 d. – II etapas, Rygos „Bikernieki“ trasa, BaTCC III-ojo etapo „Riga Summer Race“ metu; Rugsėjo 23-24 d. – III etapas, Estija, Pernu trasa, BaTCC IV-ojo etapo metu. Ilgų distancijų TCR lenktynių įskaita kitais metais susidės iš dviejų 1000 km lenktynių: Liepos 20-22 d. I etapas vyks Palangoje, „Eneos 1006 km lenktynių“ metu; Rugsėjo 23-24 d. II etapas vyks Pernu trasoje Estijoje vyksiančių 1000 km lenktynių metu.