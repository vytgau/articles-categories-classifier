„Dar sostinės taryba neapsisprendė dėl mokesčio dydžio, bet jis turėtų būti maždaug 1,5-3 eurai per dieną arba turėtų atitikti viešojo transporto bilieto kainą. Jeigu darome prielaidą, kad žmogus sės į autobusą, tai parkavimas jam išeitų kaip ir nemokamas“, – penktadienį DELFI konferencijoje kalbėjo Vilniaus meras Remigijus Šimašius. Jis patikino, kad vasaros pradžioje startuoti turintis projektas bus bandomasis ir jo eigoje paaiškės, ką dar reikėtų keisti ar tobulinti. „Numatomas aikštelių dydis – nuo keliasdešimt iki kelių šimtų automobilių talpos kiekviena. Šiemet norime sukurti pilotinę sistemą, pažiūrėti kaip viskas veikia ir kaip vertina piliečiai, rudenį ką reikia patikslinti, ir tuomet kitais metais startuoti su daugiau aikštelių“, – pasakojo R. Šimašius, patikinęs, kad šis projektas nesusijęs su nuo kovo pirmosios smarkiai šoktelėjusiomis parkavimo Vilniaus centrinėje dalyje kainomis. Vadinamojoje raudonoje zonoje automobilio statymo kaina valandai pakilo nuo 0,9 iki 1,5, o brangiausioje – mėlynoje – zonoje pašoko nuo 1,8 iki 2,5 euro už valandą. „Parkavimo branginimas nesusijęs su aikštelių kūrimu. Padarėme detalią analizę, koks yra parkavimo vietų užimtumas. Paradoksalu, bet jis didžiausias mėlynojoje zonoje“, – tvirtino meras. „Analizė leido suprasti, kad Senamiestyje automobilių srautas dalijasi į tris dalis. Yra natūrali dalis žmonių, kurie atvažiuoja iš taško A į tašką B, trečdalis yra tranzitinio srauto, ko netūrėtų būti, ir apie trečdalis srauto yra automobiliai, kurie ieško parkavimo vietos. Tai yra visiškai nenatūralu. Tad mes siekiame, kad aplink Senamiestį atsirastų daugiau parkavimo vietų. Yra numatyta viena kita vieta, nes kiek sumažiname Senamiestyje, tiek padidiname aplinkui. Bet natūralu, kad neturi būti tokių vietų, kad tu tarsi gali pasistatyti, tarsi negali. Gyva eilė yra blogas sprendimas, todėl brangiausiose zonose teko pakelti kainą“, – sprendimus DELFI konferencijoje aiškino R. Šimašius. Jis taip pat patikino, jog apmokestinimo zonos plečiasi dėl per didelio centrinės miesto dalies apkrovimo automobiliais. Tam ir bus diegiama naujoji kombinuotos kelionių jungties „Park and Ride“ (Parkuok ir važiuok) sistema, egzistuojanti ir kitų valstybių didmiesčiuose. Tikslas – mažesnės spūstys Tikimasi, kad naujas projektas padės sumažinti spūstis sostinės centre. Apie naują sistemą DELFI kalbėjosi su Savidaldybės įmonės „Susisiekimo paslaugos“ direktore Modesta Gusaroviene. – Kas tai yra „Park and Ride“ sistema? – DELFI paklausė M. Gusarovienės. – Pagrindinėse privažiavimo į centrinę miesto dalį arterijose yra numatyta įrengti „Park and Ride“ sistemos (arba kombinuotos kelionių jungties) aikšteles, kuriose vairuotojai galės palikti savo automobilį savo kelionę tęsti viešuoju transportu. Pirmosios aikštelės atsiras dar šią vasarą, todėl jau greitai bus galima išbandyti sistemos privalumus“. – Ko siekiama naujuoju projektu? – Šių aikštelių tikslas yra skatinti vairuotojus į miesto centrinę dalį nevažiuoti asmeniniu automobiliu, mažinti užterštumą, stovėjimo vietų apkrovimą ir, aišku, tai leis vairuotojams sutaupyti pinigų, kadangi nereikės mokėti parkavimo rinkliavos už stovėjimą centre, kai automobilis bus saugiai paliktas „Park and Ride“ aikštelėje. Kuriamas bendro bilieto projektas – su šiuo bilietu vairuotojas, aikštelėje pastatęs automobilį, galės tęsti kelionę miesto centro link ir vėliau grįžti į aikštelę pasiimti automobilio. – Kur bus įrengtos aikštelės ir kiek jos talpins automobilių? – Kol kas yra planuojamos trys „Park and Ride“ sistemos aikštelės. Šios aikštelės bus skirtingo dydžio – jose tilps skirtingas skaičius automobilių, tačiau stovėjimo vietų skaičius aikštelėje svyruos nuo 40 iki 90. Tai yra pilotinis projektas, todėl kol kas sunku įvertinti būsimą poveikį visai Vilniaus susisiekimo sistemai. Mes tikimės, kad vairuotojai nuspręs palikti savo automobilius atokiau nuo centro ir tęsti kelionę viešuoju transportu, todėl natūraliai sumažės ir poreikis statyti automobilį centre. – Kokia paslaugos kaina? Ar nereiks dotacijų iš miesto? – Šiuo metu ruošiamas Vilniaus miesto savivaldybės tarybos sprendimo projektas, kuriuo bus nustatyta šios paslaugos kaina. Galime patikinti, kad kaina bus paskaičiuota tokia, kad skatintų vairuotojus automobiliu pradėtą kelionę tęsti viešuoju transportu. Automobilių vairuotojai, sumokėję nustatyto dydžio mokestį galės statyti automobilį visą dieną „Park and Ride“ aikštelėje ir gaus visą dieną galiojantį viešojo transporto bilietą. Planuojamam bilieto projektui paskaičiuotas ir projekto („Park and Ride“ sistemos) atsiperkamumas. Atsižvelgiant į vidutines aikštelės administravimo sąnaudas trejų metų laikotarpiu, pajamos padengtų aikštelės administravimo sąnaudas, jei vienos aikštelės užimtumas būtų ne mažesnis kaip 49 proc. – Vilniuje pabrango stovėjimas miesto centre ir dar plečiasi iš centro į kitus rajonus, tai kur žmonėms laikyti mašinas? – Gyventojai, deklaravę gyvenamąją vietą gyvenamojoje patalpoje, patenkančioje į rinkliava apmokestintas teritorijas, gali įsigyti pirmojo ir antrojo automobilio statymo leidimus, todėl gyventojams dėl automobilių statymo nereikėtų jaudintis. Leidimų gyventojams kainos nuo kovo 1 d. nesikeitė, todėl stovėjimo sąlygos jiems tikrai išliko geros.