Kaip rašo „Autonews“, rinkos tyrimų bendrovės „JATO Dynamics“ skaičiavimu, pernai Europoje „Toyota“ pardavė 71 268 RAV4 automobilius, užimdama 10-ąją vietą kompaktinių SUV modelių segmente. Naujajame SUV nebeliks dyzelinio variklio, nes „Toyota“ jau anksčiau pranešė, kad iki metų galo nustos pardavinėti Senajame žemyne šiais degalais varomus motorus. Vietoje to RAV4 bus montuojami 2 litrų benzininis variklis ir hibridinė jėgainė su 2.5 litro benzininiu motoru. Anot gamintojų, abu varikliai yra iš esmės nauji produktai, kurie bus galingesni ir tuo pačiu taupesni. Tikslių duomenų „Toyota“ kol kas nepateikė. Naujos kartos RAV4 sukurtas panaudojant „Toyota“ naujosios globalios architektūros platformą. Nors automobilis tapo 5 mm trumpesnis už pirmtaką ir dabar siekia 4600 mm ilgio, bet dėl naujosios platformos salone tapo erdviau, mat atstumas tarp ašių paaugo 30 mm. Be to, naujasis visureigis tapo 10 mm platesnis (1855 mm).  „Toyota“ pranešime teigiama, kad „tvirtesnis ir drąsesnis“ dizainas komunikuoja kompanijos siekį leisti „nuvažiuoti bet kur su gera nuotaika“, o didesnį tvirtumą atspindi aukštesnė prošvaisa ir platesnis stotas. Europinė versija turės visų varomų ratų pavarą. Hibridiniame automobilyje elektrinė pavara suks galinę ašį, o benzininis motoras – priekinę. Tokia komponuotė leis „Toyota“ sutaupyti svorio, o tuo pačiu gerinti dinamiką ir taupyti degalus. Versijoje su 2 litrų motoru automobilis normaliomis sąlygomis bus varomas priekine ašimi, o galinę elektroninės smegenys „prijungs pagal poreikį“. Salone – moderni multimedijos sistema su centriniu 7 colių įstrižainės ekranu. „Toyota Safety Sense“ saugos pakete: avarinio automatinio stabdymo, eismo juostos laikymosi su grąžinimo į juostą pagalba, eismo ženklų ir pėsčiųjų atpažinimo sistemos, adaptyvi greičio palaikymo funkcija. Daugiau Europai skirto modelio versijos įrangos detalių, kaip ir tikslios kainos, paaiškės vėliau.