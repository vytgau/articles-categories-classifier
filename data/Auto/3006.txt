Savo ruožtu draudikai pastebi, kad dviračių sezoną atidarė ir ilgapirščiai, rašoma pranešime žiniasklaidai. Kokie pirmieji dviratininkų patirti nuostoliai ir kaip išvengti važiavimo malonumą apkartinančių nelaimių? Daugiausia nelaimių – dėl eismo taisyklių nesilaikymo „Eismo taisyklių nesilaikymas vis dar yra viena dažniausių priežasčių, kodėl dviratininkai patiria nelaimių ir nuostolių: jie drąsiai važiuoja per pėsčiųjų perėją ar kerta važiuojamąją kelio dalį nenulipę nuo dviračio. O išvažiuodami iš kiemo ar šalutinio kelio nepraleidžia kitų eismo dalyvių“, – dažniausiai dviratininkų daromas klaidas vardija Mindaugas Balinskas, „Compensa Vienna Insurance Group“ žalų departamento vadovas. Pasak jo, atsargumo ir atidumo pritrūkę dviratininkai dažnai atsiperka palyginti nedidelėmis traumomis, tokiomis kaip raiščių ar sausgyslių patempimai. Tačiau pasitaiko ir itin skaudžių sužeidimų, reikalaujančių ilgo gydymo bei reabilitacijos. Tarp jų – daugybiniai kaulų lūžiai ar galvos traumos. Draudikų duomenimis, pastaruoju metu didžiausia suma dėl patirtos traumos buvo išmokėta dviratininkui, kuriam nelaimės kelyje metu lūžo šlaunikaulis, – 1260 eurų. Dviračių sezonas prasidėjo vagystėmis Tiesa, draudikai atkreipia dėmesį, kad dviratininkai turėtų ne tik būti atsargūs važinėdami keliuose, bet ir saugoti savo transporto priemonę nuo ilgapirščių. Vieni pirmųjų šiais metais užfiksuotų nuostolių – dviračių vagystės. Didžiausia žala, kurią dėl to patyrė dviratininkas, siekė 2600 eurų – tai pavogto dviračio kainą atitinkanti suma, kuri ir buvo išmokėta nukentėjusiajam. „Intensyvėjant dviračių sezonui, kartu padidėja ir rizika, kad jūsų transporto priemonė gali patraukti piktavalių dėmesį, jei tinkamai jos neapsaugosite. Pastebime, kad populiarėjant dviračiui, kaip transporto priemonei, nuosekliai didėja ir juos draudžiančių gyventojų skaičius. Vis dėlto, dviračių apsauga nuo vagysčių aktyviausiai domisi didmiesčių gyventojai“, – sako M. Balinskas. Svarbu pasirūpinti ir savo, ir dviračio saugumu Atsižvelgdami į dažniausias nelaimių priežastis, ekspertai primena, kad dviratininkai turėtų rūpintis ir savo, ir aplinkinių saugumu – būti atidūs kelyje bei laikytis eismo taisyklių. Taip pat patariama važiuojant dviračiu dėvėti šalmą, o jei reikalinga – ir specialias kelių, alkūnių ar delnų apsaugas, kurios gali sušvelninti sužeidimus nelaimės atveju. „Vėliau, nulipus nuo dviračio, svarbu pasirūpinti jo saugumu – prirakinti perkišant spyną per dviračio rėmą. Pastebėję kokybiškas ir sunkiai įveikiamas apsaugas ant jūsų dviračio, piktavaliai veikiausiai atsisakys savo ketinimų“, – pataria M. Balinskas. Vagystės atveju ar patyrus traumą atsiradusius finansinius nuostolius, o kartu ir papildomus rūpesčius, gali sumažinti tinkamai pasirinktas draudimo variantas. Apsidraudus nelaimingų atsitikimų draudimu, pagal pasirinktas rizikas apdraustajam mokamos vienkartinės kompensacijos, pinigai už praleistas dienas stacionare, dienpinigiai už nedarbingumo laikotarpį bei atlyginamos vaistams, ortopedinėms technikos priemonėms bei diagnostiniams tyrimams reikalingos išlaidos. Renkantis turto draudimą nuo visų rizikų – kompensuojami ir dviračio vagystės atveju patirti nuostoliai.