Panašu, kad dabar galima tikėtis dar didesnių pardavimų. Per pastarųjų penkerių metų laikotarpį 5 prekių ženklų – „Bentley Motors Ltd.“, „Ferrari NV“, „Automobili Lamborghini Spa“, „McLaren Automotive“ ir „Rolls-Royce Motor Cars“ (automobilių, kurių kaina prasideda nuo 200 000 JAV dolerių (maždaug 169 348 eurų), – pardavimai išaugo net 51 proc., vertinant metinius rezultatus. Praėjusiais metais iš automobilių pardavimo salonų išvažiavo 30 tūkst. šių egzotinių žvėrių. Per tą patį periodą pasaulinė automobilių rinka bendrąja prasme neparodė neįtikėtinai nuostabių rezultatų – augimas, remiantis „Bloomberg Intelligence“, siekė tik 23 proc. „Mėgstu turėti po vieną iš kiekvieno šio prekės ženklo“, – pasakojo Anthony Tonokaboni, vienkartinių pirštinių magnatas ir automobilių mėgėjas. Šiuo metu Los Andžele gyvenantis turtuolis turi 2012 m. „Ferrari 458“, „McLaren 650S Le Mans“ ir pagal užsakymą jam gamintą „Porsche 911 GT3“. A. Tonokaboni kartkartėmis skolinasi verslo partnerio „Bentley“ ir per artimiausių vienų ar dvejų metų laikotarpį ketina įsigyti „McLaren 720“, kurio kaina prasideda nuo 290 000 JAV dolerių (245 555 eurų), rašo „Bloomberg“. Iš tiesų didžiąja dalimi pastaruoju metu fiksuojamas augimas automobilių pasaulio socialinėje-ekonominėje viršūnėje susijęs su „McLaren“ automobilių gamintoja, iš išskirtinės vos kelis šimtus automobilių 2011 m. pagaminusios įmonės virtusia rinkos dalyve, prilygstančia ištaigingiausiems italų prekių ženklams. 2016 m. „McLaren“ pardavė 3286 automobilius, t. y. beveik tiek pat, kiek buvo parduoda „Lamborghini“. „McLaren“ vykdomasis direktorius, atsakingas už pasaulinius pardavimus ir rinkodarą, Jolyonas Nashas teigia, kad įmonei tinkamas per metus parduodamų automobilių skaičius svyruoja tarp 4500 ir 5000 vienetų. Jo teigimu, klientai linkę įsigyti šio britų prekių ženklo automobilių, nes jie yra patogesni ir pragmatiškesni nei atrodo. „Matome, kad „McLaren“ klientai nori automobilio, kuris būtų geriausias abiejuose pasauliuose: tiek, pavyzdžiui, važiuojant į parduotuvę apsipirkti, tiek ir skubant ieškoti pramogų lenktynių trasoje savaitgaliais“, – klientų poreikius trumpai nupasakojo J. Nashas. Mike’as Wardas jau ilgą laiką prekiauja automobiliais Denveryje. Prieš 6 mėnesius prie siūlomo asortimento jis pridėjo ir „McLaren“, kurių, panašu, per metus pavyks parduoti mažiausiai 40. „Nuoširdžiai pasakius, šiokia tokia ribota paklausa buvo, – aiškino jis, pridurdamas, kad dauguma pirkėjų yra iš miesto, bet pasitaiko ir atvykstančių iš Vajomingo ir Kanzaso. – Šiuo metu pinigų čia yra daug, žmonės mėgsta sportinius automobilius.“ Tiek „Ferrari“, tiek ir „Lamborghini“ šiek tiek kilstelėjo gamybinius rezultatus. Automobilių gamintojai „Volkswagen“ įbridus į itin nemalonų skandalą, iš gamyklos Bolonijoje išgabenamų „Lamborghini“ automobilių skaičius padidėjo daugiau nei dvigubai. „Ferrari“ įveikė savarankiškai nustatytą 7 tūkst. pagamintų transporto priemonių ribą, o viena iš tokių rezultatų priežasčių – tai noras įtikti investuotojams po 2015 m. spalio mėn. pradinio viešo akcijų siūlymo biržoje. Už akivaizdaus prabangių automobilių paklausos augimo derėtų ieškoti elementarių ekonominių priežasčių. Pasaulyje šiuo metu gyvena kur kas daugiau turtingų asmenų nei prieš penkerius metus. Dėl optimistiškai nuteikiančios situacijos akcijų biržose, šiuo metu pasaulyje yra apie 226 450 itin didelę grynąją vertę sukaupusių asmenų, kurių turtai viršija 30 mln. JAV dolerių (25,42 mln. eurų). Remiantis „Wealth-X“ pateikiama informacija, šis skaičius nuo 2012 m. augo 21 proc. Kalbant apie turtingiausius iš turtingiausiųjų, pastarųjų metų rezultatai dar įspūdingesni. Remiantis „The Bloomberg Billionaires Index“ pateikiamais duomenimis, nuo 2012 m. spalio mėn. bendra grynojo 100 turtingiausių pasaulio gyventojų sutelkto turto vertė augo 39 proc. iki 2,6 trln. JAV dolerių (2,2 trln. eurų). Iš dalies stebina, kodėl ištaigingiausi automobilių prekių ženklai neparduoda dar daugiau transporto priemonių. Ką reiškia milijardieriui įsigyti 200 000 JAV dolerių (169 449 eurus) kainuojantį automobilį, pavyzdžiui, 2017 m. „Ferrari California“? Matematiškai tai atitinka vidutinės amerikiečių šeimos išlaidūniškumą nusipirkus 19 JAV dolerių (16,1 euro) kainuojančio martinio. Tokio elgesio padariniai – neilgai trunkantis apsvaigimas, po kurio kitos dienos rytą apima tik trumpalaikis apgailestavimas. Savaime suprantama, jei šios įmonės gamins pernelyg daug automobilių, kurių kaina viršija ketvirtį milijono JAV dolerių, turtuoliai jų paprasčiausiai nebenorės pirkti arba bent jau nepageidaus už juos mokėti tiek daug. Kitaip tariant, šiame rinkos segmente svarbūs ne tiek privalumai, kuriais galima mėgautis sėdint tokio automobilio salone, kiek jų išskirtinumas. „Jei esate automobilių gamintojas, turite galvoti apie mastą, apimtis ir supaprastinimą, – konstatavo „Rolls-Royce“ Šiaurės Amerikos komunikacijos padalinio vadovas Gerry Spahnas. – Štai kodėl teigiame esantys ne automobilius gaminanti įmonė, o prabangos prekių gamintojai.“ Esminis triukas – paskatinti žmones sumokėti dar daugiau už tą patį automobilių skaičių. Štai kodėl tokios markės kaip „Ferrari“ reguliariai pristato riboto leidimo transporto priemonių, šiek tiek patobulintų standartinių automobilių versijų, kurių kaina išauga tris ar keturis kartus. Įspūdingas „McLaren“ automobilis, kurį įsigijo A. Tonokaboni, – tai viena iš 50 transporto priemonių, sudariusių išskirtinę prekių ženklo pergalei „Le Mans“ lenktynėse skirtą liniją. Šios linijos automobilių kaina standartinės to paties modelio versijos kainą viršijo apie 40 proc. „Rolls-Royce“ pavertė šį mielą ekonomikos variklį atskira produktų linija. Šiandieną apie 80 proc. „Rolls-Royce“ klientų savo automobilius papildo pasirinktomis detalėmis, kurios galutinę transporto kainą padidina papildomais 20 proc. Anot G. Spahno, pastaruoju metu klientus domina mandarinų oranžinė spalva ir arktinės baltos spalvos salonai. „Jiems suteikta papildomo komforto galimybė šiek tiek paišlaidauti, – paaiškino jis. – Tiesą pasakius, šiais metais pardavėme septynženklę sumą kainavusių automobilių.“