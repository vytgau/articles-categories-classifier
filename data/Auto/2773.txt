Dalyviai varžėsi keturiose klasėse pagal motociklų tipus: gatvės („street“), „supermoto“, galingesnių sportinių (1000 cc) ir 600 cc sportinių motociklų. Geriausią laiką pademonstravo Tauras Norkūnas su sportiniu motociklu „Yamaha R6“ – 1:00:83, jis tik ketvirtadaliu sekundės buvo lėtesnis už greičiausią Lietuvos motociklininką Šarūną Pladą. Tiesa, Š. Pladas varžybų įskaitoje nedalyvavo. Didesniųjų sportinių motociklų (1000 cc) klasėje greičiausias buvo Juozas Joneikis su „MW Agusta F4“, jo laikas 1:02:899. Greičiausiai „supermoto“ motociklu pravažiavo Vidmantas Vaidinauskas su „Husqvarna FS450“ (1:03:424). Gatvės („street“) motociklų klasėje geriausiai pasirodė Deividas Jankauskas su „Honda VFR750“ (1:11:457). Š. Pladas prisipažino kartodromuose besitreniruojantis gana dažnai, ypač prieš įvairaus lygio varžybas, nes čia būna daugiausia naudos turinčios treniruotės. „Treniruotis kartodrome yra labai patogu, efektyvu ir pigu. Tai labai koncentruota treniruotė, daug posūkių – daug fizinio darbo, greitis nedidelis, todėl nebaisu eksperimentuoti ir kristi. Prieš įvairius čempionatus pirmiausia treniruojuosi čia“, – sako lenktynininkas, vidutiniškai į kartodromą pasitreniruoti atvykstantis kas savaitę ar dvi.  Dalyviai sekmadienį įveikė nuo 25 iki 50 kartodromo ratų, kurį kiekvieną įveikia per minutę ar pusantros. Šios trasos ilgis – 1130 metrų, joje yra 14 posūkių. Iš viso sporto klubo „Coffee Racers“ rengiamą „Autoplius.lt Moto Sprintas 2017“ čempionatą sudarys 5 etapai, vyksiantys įvairuose Lietuvos kartodromuose, o jį laimės geriausius rato įveikimo laikus bendroje įskaitoje surinkusieji motociklininkai. Kiekvieno etapo nugalėtojai bus apdovanoti tepalų gamintojų „Liqui Moly“ prizais. Viso čempionato nugalėtojai paaiškės po paskutiniojo etapo rugsėjo mėnesį. Motociklams bus taikomi nesudėtingi techniniai reikalavimai, kurių pagrindinis tikslas – užtikrinti dalyvių saugumą. Organizatoriai patikrins akseleratoriaus rankenėlės laisvumą, padangų nusidevėjimą, stabdžių kaladėlių nusidevėjimą ir ar nėra motociklo skysčių nutekėjimo. Dalyviai turės dėvėti motociklininkų aprangą, specialius batus, pirštines ir šalmą.