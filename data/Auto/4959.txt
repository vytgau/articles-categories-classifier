Trumpai priminsime priešistorę. Bendrovė „Faraday Future“ pirmą kartą apie save garsiai pareiškė 2015 m. vasarą, pažadėjusi per labai trumpą terminą (per dvejus metus) sukurti elektromobilį, kuris pagal visus parametrus pranoks „Tesla Motors“ produkciją. 2015 m. rudenį ambicingosios pradedančiosios įmonės vadovybė pranešė, kad iš kinų investuotojo Jia Yuetingo gavo milijardą dolerių gamyklos statyboms. Šių metų pavasarį Mohavės dykumoje, esančioje už pusšimčio kilometrų nuo Las Vegaso, buvo iškilmingai padėtas pirmasis stebuklingosios gamyklos pamatų akmuo: aukščiausi „Faraday Future“ vadovai ir Nevados valstijos gubernatorius užsidėjo šalmus, kelis kartus užsimojo kastuvais, po to paspaudė vienas kitam ranką ir perėjo prie alkoholinių gėrimų. Praėjus porai mėnesių JAV žiniasklaida pranešė, kad padėtasis akmuo ir toliau vienišas guli vidury dykumos, jokie statybų darbai aplink jį nevykdomi. Padėtimi susidomėjo Nevados valstijos vadovybė, ir „Faraday Future“ teko atsakyti į nemalonius klausimus, po kurių statybų aikštelėje prasidėjo šioks toks judėjimas. Pagrindiniu rangovu buvo pasirinkta bendrovė AECOM, kurios specialistai ėmėsi vykdyti projekto rengimo darbus ir ruošti vietovę statyboms. Pirmadienį leidinys „Automotive News China“ pranešė, kad jo akiratin pateko AECOM ir „Faraday Future“ susirašinėjimas, kuriame statybų bendrovė kaltina automobilių gamintoją įsipareigojimų nevykdymu: konkrečiai, nesumokėta 21 mln. dolerių ir nutrauktas darbų grafikas. Kai tik ši istorija buvo paviešinta, „Faraday Future“ pademonstravo diplomatijos stebuklus ir labai greit konflikto šalys pateikė bendrą pranešimą apie tai, kad nesutarimai tarp jų laikini ir nepaisant nieko, gamyklos statybos darbai tęsiasi.