Lengvųjų automobilių rinkos ekspertai teigia, kad studentai dažniausiai renkasi automobilį, kurio kaina neviršija 2000–3000 Eur. Tačiau kaip išsirinkti kainos ir kokybės santykį atitinkantį automobilį? Nerijus Paketūras, transporto skelbimų portalo Autogidas.lt projekto vadovas, teigia, kad automobilis turi būti kompaktiškas. „Studentai dažniausiai dar nebūna sukūrę šeimos, tad jiems nereikia labai didelio automobilio. Be to, jaunuoliai dažniausiai studijuoja didmiesčiuose, kur kompaktiškas automobilis turi akivaizdžių privalumų. Vienas iš galimų variantų galėtų būti kompaktiškas hečbekas. Jis dažniausiai būna pigesni už sedaną ar visureigį, taip pat mažiau kainuoja jo eksploatacija. Todėl verta paskaityti atsiliepimus apie dominantį automobilį“, – pasakoja N. Paketūras. Nemažai daliai studentų itin aktualus automobilio išlaikymo klausimas. Ir tai turbūt svarbesnis kriterijus nei automobilio kaina. „Galbūt tėvai ir nupirks automobilį, tačiau jį išlaikyti teks pačiam studentui. Kadangi daugiausia pinigų eksploatuojant automobilį išleidžiama kurui, tai ekonomija yra itin svarbus veiksnys. Taigi tinkami automobiliai yra nedidelio darbinio tūrio, taip pat su dujų įranga, kas gerokai padidina ekonomiją“, – pasakoja N. Paketūras. Skelbimų portaluose galima surasti 2005 m. gamybos „Renault Clio III“ hečbeką, kurio kaina yra beveik 2000 Eur. 1,2 l variklis, priekiniai varantys ratai. Rašoma, kad automobilis taupus – važinėjant mieste sunaudojama vos 8 l dujų. Tai geras ekonominis variantas. Už dar mažesnę kainą, vos už 1250 Eur, galima įsigyti 2000 m. „Toyota Yaris I“. Rašoma, kad dėl itin kompaktiškų matmenų automobilį lengva parkuoti. O štai 2005 m. „Volkswagen Golf V TDI Comfortline“ hečbekas parduodamas du kartus brangiau – už 2600 Eur. Tiesa, „Golf“ detalių kainos yra nedidelės, o detalių nesunku rasti ir antrinėje rinkoje už patrauklią kainą. 2004 m. „Honda Civic VII“ skelbime apibūdinamas, kaip patikimas, techniškai tvarkingas ir nereikalaujantis investicijų. Be to, tai gana talpus automobilis. Skelbime nurodoma jo kaina 2500 Eur. Norintiems išskirtinumo ir stilingo automobilio, vienas iš pasirinkimo variantų galėtų būti „Volkswagen New Beetle“. Nors šis automobilis gana retas, jo eksploatacija nėra brangi, kai kurio dalys naudojamos ir kituose populiariuose „Volkswagen“ modeliuose. Stilingas automobilis parduodamas už 1399 Eur. Rašoma, kad transporto priemonė parduodama skubiai. „Studijavimo pradžiai dažniausiai ieškoma nebrangaus stilingo automobilio. Tačiau neretai pasitaiko ir tokių situacijų, kad pirmajai transporto priemonei nepagailima ir ne vieno tūkstančio eurų“, – pasakoja N. Paketūras. Pasak jo, tarp merginų itin mėgiamas kompaktiškas, patogus važiuoti mieste ir gana ekonomiškas „Fiat 500“ modelis. Tiesa, jis nėra talpus ir kainuoja gana brangiai – nuo 4000 Eur. „Tarp vyrų dažnai dideliu populiarumu pasižymi BMW markės automobiliai, kurių galima įsigyti tikrai nebrangiai – mažiau nei už 2000 Eur, o kai kurių kaina nesiekia ir 1000 Eur. Tačiau minėtos markės automobiliai studentui nėra geriausias pasirinkimas. Nepaisant nedidelės kainos ir senų gamybos metų „premium“ segmento automobiliai yra brangūs eksploatuoti, jie nepasižymi ir ekonomiškumu“, – pasakoja N. Paketūras. Dar vienas trūkumas – beveik visi BMW ir „Mercedes-Benz“ automobiliai yra varomi galiniais ratais, todėl manevruoti tokius automobilius ant slidžios kelio dangos yra sudėtingiau, nei vairuoti priekiniais ratais varomą automobilį. Nors tai ir nėra esminis veiksnys, tačiau mažiau patyrusiems vairuotojams tokį automobilį, ypač galingesnį, gali būti sudėtingiau valdyti.