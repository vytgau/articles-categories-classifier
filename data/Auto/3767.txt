Kaip rašo carscoops.com, 2016 m. gruodį „Uber“ autonominis „Volvo XC90“ markės automobilis pervažiavo per sankryžą degant raudonam šviesoforo signalui. Anonimais panorėję likti „Uber“ darbuotojai teigė leidinio „The New York Times“ korespondentui, kad ir dar penki autonominiai automobiliai važiavo per raudoną šviesoforo signalą. Pranešime spaudai „Uber“ atstovė spaudai Chelsea Kohler teigė, kad kameros automobilio prietaisų skydelyje užfiksuoto incidento metu autonominio automobilio operatorius galėjo įsikišti ir neleisti automobiliui važiuoti per raudoną šviesoforo signalą. „Mūsų autonominei (automobilių) technologijai reikėjo žmogaus įsikišimo. Automobilio operatorius turėjo laiko įsikišti, bet to nepadarė prieš automobiliui kertant „stop“ liniją.“ Be to, paaiškėjo, kad Kalifornijos motorinių transporto priemonių departamentas (MTPD) prieš kelis mėnesius iki bandomosios programos pradžios informavo „Uber“, kad šiai reikės leidimo testuoti autonominius automobilius, jei norės testuoti (autonominius) „Volvo“ San Fransisko gatvėse. Nepaisant to, „Uber“ pradėjo vykdyti planus ir testuoti autonominius automobilius miesto gatvėse negavusi reikiamo leidimo. Po Kalifornijos MTPD reikalavimo „Uber“ iš pradžių nesutiko atšaukti autonominių automobilių bandymą gatvėse, vėliau, kai Kalifornijos MTPD panaikino jos autonominių miesto visureigių registraciją, kompanija buvo priversta perkelti programą į Arizoną. Dėl sparčios autonominių automobilių plėtros „Uber“ jau turėjo nemalonumų – kompanija „Waymo“ padavė „Uber“ į teismą dėl profesinių paslapčių vagystės.