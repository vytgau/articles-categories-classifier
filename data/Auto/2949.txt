Vos atšilus orams daugelis skuba į kaimus ar sodus, kurortą ar šiaip kur nors. Kad maloni kelionė nevirstų tragedija, sėdant prie vairo reikia galvoti ne tik apie laukiančius malonumus, bet ir apie specifinius vairavimo vasarą aspektus. Mat iššūkiai eismo dalyvių laukia ne tik tradiciškai jiems nepalankiausiu laikomu metu – žiemą. Vasarą kelyje taip pat netrūksta išbandymų. Atsargiai – motociklininkas! Vienas svarbiausių momentų, kuriuos kiekvienas vairuotojas vasarą privalo įsisąmoninti – šiuo metų laiku keliuose apstu motociklininkų. Automobilių vairuotojams privalu žinoti kai kurias išskirtines šių dviračių transporto priemonių valdymo bei manevravimo specifikas. „Kas nors kartą vairavo motociklą, greičiausiai pastebėjo, kad šios transporto priemonės stabdymo ir manevravimo galimybės gerokai skiriasi nuo automobilio. Visų pirma, motociklo stabdymo kelias yra ženkliai ilgesnis. Nors tai smulkesnė transporto priemonė, tačiau reikia nepamiršti, kad ji turi tik du stabdančius ratus, o ne keturis. Ir dar, abu motociklo ratai yra stabdomi atskirai, t. y. dešinė ranka stabdo priekinį ratą, ranka, esanti ant kairės vairo rankenos – galinį. Tad prireikus staigiai stabdyti motociklininkas ne visada subalansuotai spaudžia abi stabdžių renkenėles ir gali verstis per priekį. Nė vienas kitas motociklo valdymo aspektas nesukelia tokių dramatiškų pasekmių, kaip staigus stabdymas. Todėl tiek pėstieji, tiek įvairių kitų transporto priemonių vairuotojai privalo tai turėti galvoje prieš atlikdami savo manevrus“, – visų eismo dalyvių dėmesį atkreipia patyręs motociklininkas, Kėdainių baikerių klubo „Born again“ narys Egidijus Vičiūnas. Neapsigaukite! Dar vienas aspektas, kurio negalima pamiršti visiems eismo dalyviams – gabaritų sąlygotos vizualinės iliuzijos. „Būtina suvokti, kad motociklas yra mažesnis, todėl vizualiai sunkiau įvertinti atstumą iki jo, taip pat ir jo judėjimo greitį. Būtent dėl šios priežasties įvyksta nemažai skaudžių eismo įvykių – matydami nedidelę transporto priemonę eismo dalyviai mano esant ją toliau nei iš tikrųjų, tačiau tai tik iliuzija. Dėl to paties sunku įvertinti ir motociklo judėjimo greitį. Motociklininkai paprastai važiuoja panašiu greičiu, kaip ir automobilio vairuotojai, tačiau dėl gabaritų skirtumo dažnas eismo dalyvis klaidingai įvertina dviratės motorinės transporto priemonės priartėjimo laiką. Pavyzdžiui, eilinis automobilis ir motociklas judantys tuo pačiu, tarkim, 70 km/val. greičiu, prie jūsų priartės per tą patį laiką, tačiau tolumoje motociklas atrodo mažesnis nei automobilis, na jis toks ir yra (šypsosi), todėl susidaro iliuzija, kad jis yra toliau ir iki mūsų priartės ne taip greitai, kaip tuo pačiu greičiu judantis automobilis. Nors realiai taip nėra. Todėl tik pastebėjus motociklą, ypač jei yra jo pirmumas, geriausiai būtų duoti jam kelią ir nerizikuoti“, – pataria daugybę metų motociklą vairuojantis E. Vičiūnas. Svarbiausia sveikas protas ir pagarba Kiekvienas eismo dalyvis žino ar bent jau turėtų žinoti, kad kelyje viskas turi būti pagrįsta abipuse pagarba bei atsakingu elgesiu. Tad kelyje motociklininkai ne tik turi laukti, kad kiti juos saugos, bet ir patys būti mandagūs bei drausmingi. Anot VĮ „Kauno regiono keliai“ saugaus eismo specialistų, dažniausiai avarijas motociklininkai patiria dėl savo gebėjimų pervertinimo, pernelyg didelio pasitikėjimo savimi, didžiulio greičio, patirties stokos, kelio dangos būklės neįvertinimo bei eismo kultūros nepaisymo. O pagrindinės skaudžių eismo įvykių, kuriuose vienas iš dalyvių yra motociklininkas, pobūdis – nuvažiavimai nuo kelio, susidūrimai, apvirtimas dėl lenkimo taisyklių pažeidimo, per didelio greičio, saugaus atstumo nesilaikymo, taip pat vairavimo esant neblaiviam ar neturint teisės vairuoti. Šiems kelininkų pastebėjimams pritaria ir jaunuosius vairuotojus ruošiantys bei jų sąmoningumą pažadinti privalantys vairavimo mokyklų instruktoriai. „Pastebiu ir tuo labai džiaugiuosi, kad situacija Lietuvos, taip pat ir Kėdainių krašto keliuose tikrai gerėja. Eismo dalyviai tampa kultūringesni bei atsargesni. Tačiau vis dar pasitaiko chuliganiško vairavimo atvejų. Neretai tokiais kelių „ereliais“ esti motociklininkai, ypač vadinamųjų britvų vairuotojai. Mat pastarieji yra ne tik didelio greičio mėgėjai, bet ir nesibodi landžioti tarp automobilių. Tad kiekvienam automobilio vairuotojui šiltuoju metų laiku, kuomet į kelius pasipila motociklininkai ar motoroleriai, pravartu dažniau žvalgytis į galinio matymo veidrodėlius. O dviračių motorinių transporto priemonių vairuotojams norėčiau priminti, kad tokie manevrai pirmiausiai yra nelegalūs, antra jie kelia pavojų ne tik jums patiems bet ir kitiems, niekuo dėtiems, eismo dalyviams. Tad nebūkite egocentriški ir galvokite ne tik apie save, bet ir apie kitų žmonių saugumą“, – pabrėžia bendrovės Saugaus eismo centro vadovas Raimundas Buinevičius. Nepamiršti apsaugos Patyręs vairavimo instruktorius R. Buinevičius akcentuoja apsaugos priemonių motociklininkams svarbą. „Eismo įvykis gali atsitikti net ir labai atsargiems motociklininkams. Dabar be šalmo motociklo vairuotojų pratiškai neišvysi – tai labai džiugu. Tačiau vien šalmo, mano nuomone, nepakanka. Specialūs drabužiai motociklininkams, kuriose yra integruota daugybė apsaugos įvairioms kūno vietoms priemonių jas gerai apsaugo nuo rimtesnių traumų. Nors jų dėvėti KET ir neįpareigoja, tai būtų tikrai prasminga ir vertinga investicija į savo sveikatą ar net gyvybę“, – pataria pašnekovas. Dėl visko kalti principai Na o pabaigai kultūringą motociklų vairavimą praktikuojantis Kėdainių klubo baikeris E. Vičiūnas nori akcentuoti blaivaus mąstymo svarbą kelyje. „Kiekvienas žmogus įsigijęs transporto priemonę privalo turėti ne tik vairuotojo pažymėjimą, bet ir pakankamai sveiko proto. Mano įsitikinimu, didžioji dalis eismo įvykių atsitinka dėl kvailų principų ir neatsargumo. Žiūrėkime į situaciją protingai. Juk gyvenime visko būna. Net ir pats atsakingiausias vairuotojas, kartais pavargęs ar šiaip tądien išsiblaškęs, gali ir kelio ženklo nepastebėti ir pan. Tad geriau nebūkite teisūs, bet išsaugokite savo ir kitų sveikatą“, – pabrėžia E. Vičiūnas. Tad tam, kad išvengtume skaudžių nelaimių kelyje kiekvieną kartą sėsdami prie vairo nepamirškime pasiimti galvos, o dviračių transporto priemonių vairuotojai – dar ir šalmo. O jei rimčiau, visiems vairuotojams pirmiausia privalu laikytis visų Kelių eismo taisyklių (KET) nuostatų bei nepamiršti pagarbos vieni kitiems.