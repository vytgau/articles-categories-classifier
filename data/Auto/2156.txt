2017 metų liepos 24 dieną Rusijos Permės krašto Kudymkaro mieste 27 metų kelių policijos inspektorius patruliavo gatvėse, kur buvo vykdomi remonto darbai. Jis aptiko, kad viena iš savivaldybės samdytų darbus keliuose vykdančių firmų neturi reikiamų dokumentų (dėl darbų saugos), o už tai bauda juridiniam asmeniui siektų nuo 200 iki 300 tūkst. rublių (apytiksliai nuo 2865 iki 4298 eurų). Pareigūnas pasisiūlė nerašyti protokolo, jeigu jam kelininkai padovanos 20 tonų asfalto. Bendrovės vadovas sutiko su policininko pasiūlymu ir kitą dieną jam atvežė reikiamą asfalto kiekį. Gavęs asfaltą, pareigūnas visgi nusprendė patraukti pažeidėją administracinėn atsakomybėn. Pasipiktinę kelininkai kreipėsi į Rusijos Permės krašto Tyrimų komiteto skyrių ir papasakojo apie pažado netesėjusį policijos pareigūną. Kaip teigia Tyrimų komiteto atstovai, atlikus tarnybinį patikrinimą dėl gauto kyšio, kelių policijos inspektorius buvo atleistas iš pareigų, jam iškelta baudžiamoji byla dėl kyšio priėmimo ir neteisėtos veiklos, jam gresianti maksimali bausmė – aštuoneri metai nelaisvės ir 40 kyšio sumų dydžio bauda.