Taip pat vaikinui jau yra tekę išbandyti ir šturmano kėdę. Benediktas sutiko prisidėti prie Lietuvos automobilių sporto federacijos (LASF) iniciatyvos, kuria siekiama supažindinti visuomenę su jaunaisiais autosporto atstovais. – Kas tave atvedė į automobilių sportą? – Kažkodėl automobilių sportas mane traukė nuo pat vaikystės. Pirmuosius žingsnius ralyje žengti man padėjo lenktynininkas Rokas Kavaliauskas ir jo tėtis Gediminas Kavaliauskas, kuris pasiūlė tapti Roko šturmanu. Žiede debiutuoti padėjo Aleksandras Dainys, kuris yra Kauno autoklubo prezidentas. Jis pasiūlė man prisijungti į klubo gretas. – Kodėl iš daugelio autosporto šakų pasirinkai būtent žiedą? – Nors teko išbandyti savo jėgas ralyje kaip šturmanui, šiuo metu labiau domina žiedas. Kadangi automobilių sporte dar esu naujokas (mėgėjiškai šiuo sportu užsiimu apie 3 metus, profesionaliai – metus), tai vairavimo atžvilgiu žiedinės lenktynės man atrodo paprastesnės, norisi pirmiausia tapti profesionalu šioje srityje, o tada planuoju daugiau dėmesio skirti ir raliui. – Ką manai apie žiedo padėtį Lietuvoje? – Manau, kad viena iš rimtesnių šios sporto šakos problemų yra trasos. Turime gerą trasą – Nemuno žiedą, tačiau kol kas ji nėra labai saugi. Džiugu, kad, rodos, trasos tvarkymo darbai jau juda į priekį.  Išties, turime kelis didelius renginius, kurie populiarina žiedines lenktynes ne tik mūsų šalyje, bet ir už jos ribų, pavyzdžiui: „Autoplius Fast Lap“ varžybų serijos, taip pat „ENEOS 1006 km“ lenktynės. Minėti pavyzdžiai susilaukia didžiulio žiūrovų ir sportininkų dėmesio. Dar labiau padidinti šios šakos populiarumą būtų galima sukūrus mono klasę, kurioje visi lenktynininkai varžytųsi vienodais automobiliais, vienodo galingumo varikliais ir vienodomis padangomis. – Kokias savybes tau išugdė autosportas? – Atkaklumą, užsispyrimą, tikslų siekimą, dėmesio koncentravimą. – Kaip kovoji su įtampa varžybų metu? – Lenktynės man suteikia didžiulį malonumą ir laimės jausmą, todėl jaudulio prieš jas nejaučiu. Atvirkščiai – jos mane ramina ir atpalaiduoja, kartais net nusnūstu tarp važiavimų. Turbūt optimizmas geriausiai padeda kovoti su bet kokia įtampa! – Kiek paprastai užtrunka tavo pasiruošimas varžyboms? – Nesumeluosiu sakydamas, kad pasiruošimas vyksta ištisus metus. – Ar po varžybų nesunku vėl įprastai elgtis keliuose ir laikytis visų nurodytų taisyklių? – Tikrai ne. Lenktyniaudamas trasoje palieku visą savo energiją, todėl kartais net pats stebiuosi, kaip ramiai ir atsakingai pradėjau elgtis keliuose. Geras vairuotojas yra ne tas, kuris greitai laksto gatvėse, o tas, kuris išmano kelių eismo taisykles ir jų laikosi. – Tavo nuomone, kiek procentų sėkmingo rezultato sudaro: talentas, sunkus darbas ir aplinkybės? – Man atrodo, kad didžiausią dalį rezultato nulemia tikslingos treniruotės ir komandos palaikymas. Vargu, ar kuris sportininkas pasiektų puikių rezultatų be palaikymo. – Kokius lūkesčius esi sau išsikėlęs automobilių sporte? – Vieną iš savo tikslų jau pasiekiau – sudalyvavau „ENEOS 1006 km“ lenktynėse ir savo klasėje, kartu su „Dynami:t Energy“ komanda, užėmiau 1-ąją vietą. Dabar belieka nemažinti apsukų ir toliau tobulėti. – Kas tave labiausiai motyvuoja siekti aukštumų? – Gyvenime noriu pasiekti labai daug. Kai pradedu kažką daryti, noriu, kad rezultatas būtų maksimalus. Šia savybe vadovaujuosi ir automobilių sporte. Noriu įrodyti sau pačiam bei kitiems, kad galiu. – Kaip vertini praėjusį savo sezoną? Kokius tikslus esi išsikėlęs naujajam? – Savo praėjusį sezoną vertinu tikrai teigiamai. Kaip ir minėjau, dalyvavau „ENEOS 1006 km“ lenktynėse, kur kartu su komanda iškovojome pirmą vietą A3000 klasėje ir dešimtą vietą bendroje įskaitoje. Taip pat žiedinėse lenktynėse „H Track day“ užėmiau antrą vietą. Kaip šturmanas sudalyvavau dviejose ralio varžybose: „Rally Talsi“ Latvijoje ir „Rally Classic 2016“, Druskininkuose. Abu kartus pavedė automobilio technika, tačiau įgijau neįkainojamos patirties. Šiais metais planuoju debiutuoti „Autoplius Fast Lap“ „Time Attack“ ir „Wolf Race“ serijose. Žinoma, bandysiu pakartoti praėjusių metų rezultatą „ENEOS 1006 km“ lenktynėse. – Ar turi autoritetų, į kuriuos stengiesi būti panašus? – Yra nemažai lenktynininkų, kuriuos labai gerbiu ir domiuosi jų veikla, tačiau nesistengiu nei į vieną iš jų tapti panašus, noriu išlikti savimi.