Pirmoje JAV teisingumo departamentui pateiktoje ataskaitoje L. Thompsonas nurodė, kad Vokietijos įmonėje lig šiol nesiimta beveik jokių veiksmų, kuriuos būtų galima pavadinti derama reakcija į įvykusį skandalą, ir tokia padėtos jo anaiptol netenkina. Anot šią žinią paviešinusio laikraščio „Bild am Sonntag“, stebėtoją iš JAV taip pat nuvylė esminių „kultūrinių pokyčių“ bendrovėje nebuvimas. L. Thompsonas įsitikinęs, kad „Volkswagen“ reakcija į skandalą nepakankamai rimta ir nenuoširdi. Verta priminti, kad pagal galiojantį susitarimą, kuris po skandalo buvo pasirašytas su JAV teisėsaugos institucijomis, „Volkswagen“ sutiko leisti nepriklausomiems kontrolieriams ne mažiau kaip trejetą metų stebėti, kaip vykdomi įsipareigojimai, ir teikti atitinkamus įvertinimus. L. Thompsonas stebėtojo vaidmens ėmėsi nuo pernai metų rugpjūčio. Jis dirbo Volfsburge, Vokietijoje, esančioje automobilių gamintojo būstinėje. Šio darbo tikslas buvo užtikrinti, kad nepasikartotų skandalas, panašus į tą, kuris kilo, paaiškėjus, jog siekiant apgauti JAV teisėsaugą į „Volkswagen“ dyzelinius automobilius buvo sumontuota emisijų rodmenis iškreipianti programinė įranga. Skirtą užduotį vykdęs L. Thompsonas subūrė daugiau nei 20 narių komandą. Kaip skelbia „Bild am Sonntag“, naujasis „Volkswagen“ generalinis direktorius Herbertas Diessas, kreipdamasis į vadovaujančias pareigas įmonėje einančius darbuotojus, pabrėžė, kad L. Thompsono ataskaita byloja apie iniciatyvos stoką. Įmonės vadovams išplatintame pranešime H. Diessas neva nurodė, kad stebėtojo buvimas sukuria „galimybę tapti sąžiningesniems, atviresniems, patikimesniems ir dar šiek tiek doresniems“. H. Diessas, esą, taip pat pripažino, kad sudėtingų problemų nepavyksta išvengti nė vienai stambiai įmonei, tačiau perspėjo, kad bendrovė „Volkswagen“ jų patiria akivaizdžiai per daug. „Per dvejus arba trejus ateinančius metus privalome pasiekti, kad neliktų tokių antraščių, kokias pastaruoju metu tekdavo skaityti“, – rašė H. Diessas įmonės vadovams skirtame pranešime. Minėtina, kad pernai bendrovėje „Volkswagen“ buvo paskirtas kovos su korupcija specialistas Kurtas Michelsas, reorganizavęs įmonėje galiojusią taisyklių laikymosi kontrolės sistemą.