Šis modelis leis britų markei „Premium“ segmento rinkose grumtis su analogiškais pasiūlymais iš Vokietijos kompanijų „Audi“ ar „Mercedes-Benz“. Visų jų bendras tikslas, suprantama, elektromobilių pasaulyje konkuruoti su „Tesla Motors“. „Jaguar“ atstovų teigimu, „I-Pace“ dizainas ir išraiška taps lūžio tašku elektromobilių rinkoje. Šis modelis, anot gamintojų, suderins sportiškumą su penkiaviečio SUV universalumu. Britai akcentuoja automobilio erdvumą, ilgą viena įkrova įveikiamą distanciją ir galimybę greitai krauti baterijas. „Elektriniai automobiliai yra neišvengiama ateitis, todėl „Jaguar“ nori paversti juos trokštamais“, – koncepciją apibūdino vienas iš „Jaguar Land Rover“ koncerno vadovų, atsakingas už automobilių gamybos procesą Ianas Hobanas. Kol kas daug smulkmenų dar nėra žinoma, tačiau „Jaguar“ atskleidžia, kad šiame krosoveryje bus sumontuota po vieną elektros variklį ant abiejų ašių, o visais ratais varomo modelis išvystys 400 AG galią bei 700 Nm maksimalų sukimo momentą. Iki 100 km/val. greičio jis galės įsibėgėti per maždaug 4 sekundes. 