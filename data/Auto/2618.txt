„Volvo Cars“ pažadėjo iki 2025 metų parduoti 1 mln. elektromobilių, o mes esame įpratę tesėti savo pažadus, – pareiškė H. Samuelssonas, kurį cituoja britų verslo dienraštis „The Financial Times“. – Būtent to ketiname pasiekti.“ Po to, kai 2010 metais „Volvo“ įsigijo Kinijos „Geely“, Švedijos automobilių gamintoja ėmė skirti daugiau dėmesio elektrinių variklių kūrimui ir diegimui. Kinija yra didžiausia pasaulyje automobilių su tokiais varikliais rinka, o „Geely“ yra vienintelė Kinijos automobilių gamintoja, savo gaminius tiekianti į Jungtinių Valstijų rinką. Šiuo metu elektromobilių rinka yra gana nedidelė – 2016 metais elektriniai varikliai buvo įrengti mažiau nei 1 proc. parduotų automobilių. Tačiau tokie automobiliai vis labiau populiarėja – svetainės „EV-Volumes.com“ duomenimis, šių metų pirmąjį ketvirtį, palyginti su tuo pat laikotarpiu pernai, elektromobilių pardavimai pašoko 40 proc. iki 191,7 tūkst. vienetų. Jeigu šis augimo tempas nesulėtės, iki 2030 metų 80 proc. visų parduodamų automobilių bus varomi elektra.