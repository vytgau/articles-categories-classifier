Šiuo metu už tokį nusižengimą taikoma bauda siekia nuo 10 iki 12 eurų ir yra skiriama už tai, kad vairuotojas policijos pareigūnui negali pateikti galiojančio vairuotojo pažymėjimo. Naujojo Administracinių nusižengimų kodekso pataisą parlamente užregistravęs Seimo narys Vitalijus Gailius sako, kad, nuo 2017 metų įsigaliojus griežtesnėms nuobaudoms neblaiviems ir apsvaigusiems vairuotojams, reikia užpildyti spragą ir sugriežtinti atsakomybę tiems, kurie ir toliau neteisėtai sėda prie vairo jau netekę vairuotojo pažymėjo. „Dabar iš neblaivaus įkliuvusio vairuotojo paėmus vairuotojo pažymėjimą ir jam toliau vairuojant gali būti skiriamos tik simbolinės administracinės baudos, niekaip neatgrasančios pažeidėjo. Tai galioja tuo laikotarpiu, kol laukiama galutinio nutarimo dėl teisės vairuoti atėmimo ar apribojimo. Šioje vietoje reikia užpildyti spragą ir parodyti, kad jau anksčiau neblaivus pričiuptas vairuotojas negali vėl neteisėtai sėsti prie vairo. Jei prioritetas yra saugumas keliuose, tai negali būti toleruojama“, – teigia Seimo narys V. Gailius. Siūloma Administracinių nusižengimų kodekso pataisa ir didesnės baudos prasižengusiems vairuotojams galiotų tiek nagrinėjant bylas administracinių nusižengimų tvarka, tiek taikant baudžiamąją atsakomybę. Nuo 2017 m. sausio 1 d. įsigaliojo naujasis Administracinių nusižengimų kodeksas, pagal kurį administracinė atsakomybė neblaiviems vairuotojams bus taikoma tik nustačius ne daugiau nei 1,5 promilės neblaivumą. Asmenims, kurie vairavo transporto priemonę ir jų kraujyje aptikta daugiau nei 1,5 promilės alkoholio, bus taikoma baudžiamoji atsakomybė – bauda arba areštas, arba laisvės atėmimas iki 1 metų.