Europos bendrovės „ERGO Insurance“ duomenimis, pernai eismo įvykiuose motociklininkai ir motorolerių vairuotojai nukentėjo daugiau nei keturis kartus dažniau nei patys sukėlė eismo įvykius. Dėl kitų vairuotojų kaltės motociklininkai ir motorolerių vairuotojai pernai iš viso patyrė nuostolių už beveik 90 tūkst. eurų, o tokias žalas „ERGO Insurance“ administravo 44 kartus. Tuo metu motorinių dviračių transporto priemonių vairuotojų sukeltose avarijose kitiems eismo dalyviams padaryta nuostolių už 12 kartų mažesnę sumą – 7,5 tūkst. eurų. Iš viso pernai fiksuota 10 motociklininkų ar motorolerių vairuotojų sukeltų eismo įvykių. „Panaši tendencija stebima ir šiemet. Kol kas šiais metais fiksavome tik vieną motociklininko sukeltą eismo įvykį. Jo metu kitos transporto priemonės vairuotojui padaryta nuostolių už 615 eurų. Tuo metu motociklininkai ir dviratininkai dėl kitų eismo dalyvių kaltės nukentėjo jau 6 kartus. Šių eismo nelaimių metu jie patyrė nuostolių už daugiau kaip 4 tūkst. eurų“, – sako „ERGO Insurance“ Lietuvoje Transporto priemonių žalų administravimo skyriaus vadovas Raimondas Bieliauskas. Tuo metu Lietuvos kelių policijos tarnybos duomenys atskleidžia ir dar tragiškesnę realybę. Nuo metų pradžios šiemet Lietuvos keliuose jau žuvo 5 motociklininkai ir vienas mopedo vairuotojas, 4 iš jų – gegužės mėnesį. Palyginimui, pernai per visus metus eismo įvykių metu žuvo 6 motociklų vairuotojai ir nė vienas mopedą ar motorolerį vairavęs asmuo. Jau 70 motociklininkų ir mopedų vairuotojų šiemet taip pat buvo sužeista, kai per visus 2016 metus šis skaičius siekė 61. „Nors motociklininkus neretas vis dar įsivaizduoja kaip taisyklių nesilaikančius ir kitiems eismo dalyviams pavojų keliančius vairuotojus, realybėje dėl automobilių vairuotojų kaltės jie nukenčia gerokai dažniau. Apskritai mūsų šalies keliuose dar gana dažnas požiūris, kad kuo transporto priemonė didesnė, tuo daugiau teisių prieš kitus eismo dalyvius ji neva turi. Dėl to neretai nukenčia labiau pažeidžiami eismo dalyviai – motociklininkai, dviratininkai, motorolerių vairuotojai, kurie keliuose visuomet turėtų būti laikomi lygiateisiais“, – sako R. Bieliauskas. Kitais atvejais, anot draudimo eksperto, dėl eismo įvykių, kuriuose nukenčia dviratininkai, būna kaltas paprasčiausias automobilių vairuotojų neatidumas ir neatsargumas. R. Bieliausko teigimu, dažnos situacijos, kuomet dviračių transporto priemonių vairuotojai ir jų keleiviai nukenčia automobiliams nepraleidus jų pagrindiniame kelyje. Taip pat automobilių vairuotojai sukdami į kairę ne visuomet įsitikina, kad niekas neatvažiuoja priešinga kelio puse, ir todėl sukelia skaudžias nelaimes. „Motociklininkai nukenčia ir gan standartinių, miestų gatvėms būdingų eismo įvykių metu – automobilių vairuotojams nesilaikant saugaus atstumo ar rikiuojantis į kitą eismo juostą. Be to, registravome atvejų, kai motociklai buvo apgadinti automobiliams neatsargiai judant atbuline eiga. Beje, motociklininkai, kaip ir automobilių vairuotojai, į eismo įvykius patenka ir dėl netikėtai į kelią išbėgusių žvėrių. Kaip tik tokį atvejį šiemet jau fiksavome“, – sako R. Bieliauskas. Anot draudikų atstovo, motociklų bei motorolerių vairuotojai patys taip pat turėtų pasirūpinti savo saugumu ir visuomet rinktis saugų greitį, dėvėti šalmą ir kitas apsaugas bei važiuoti tik techniškai tvarkingomis transporto priemonėmis su gerai veikiančiais žibintais, tinkamai sureguliuotais galinio vaizdo veidrodėliais ir, be abejo, patikimais stabdžiais.