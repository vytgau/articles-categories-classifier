Kaip rašoma organizatorių pranešime žiniasklaidai, daugelį sportininkų viltingai nuteikė prieš pat treniruotes liovęsis lietus, tačiau trasa dar nespėjo išdžiūti, todėl automobiliai, bent jau treniruočių pradžioje, paskui save „vilko“ pastebimą vandens purslų šleifą. Kitų komandų vadovai ir sportininkai, atvirkščiai, labiau norėjo išbandyti šlapią trasą, tikėdamiesi, jog lenktynių metu irgi negali būti jokių garantijų, kad dangus neprakiurs. Trasa pamažu džiūvo, tirpo ir minutės, per kurias treniruotės dalyviai apsukdavo „auto24ring“ trasos ratą. Per pirmąją treniruotę daugiausia – po 26 ratus – įveikė „Energizer Racing“ ir „Gera Dovana – CargoWin.Eu“ komandos. Tačiau ne jų lenktynininkai buvo greičiausi. „Juta-Bauer Rally Team“ ekipa su „BMW M3“ nuvažiavo tik 14 „auto24ring“ trasos ratų, o jos lenktynininkas Ramūnas Čapkauskas, važiuodamas šeštąjį ratą, užfiksavo geriausią rezultatą, 3170 metrų distancijoje sugaišęs 1 min. 34,600 sek.  Antrąjį greičiausiąjį laiką, važiuodama ketvirtąjį ratą, užfiksavo „Skinest Rail“ komanda – 1 min. 35,780 sek., o trečiąjį paskutiniajame savo 26-ajame rate – „Gera dovana – CargoWin.Eu“. Į pirmąją treniruočių sesiją savo bolidų neišvairavo keturios komandos, tačiau ekipų vadovai ir strategai laiko tuščiai neleido. Antroji treniruotė prasidėjo jau beveik išdžiūvusioje trasoje, tačiau dauguma sportininkų dar neišdrįso „Hankook“ lietaus padangų keisti į skirtas sausai trasai. Prie „BMW M3“ vairo greičiausią pirmosios treniruotės lenktynininką R. Čapkauską pakeitė jauniausias lenktynių dalyvis, penkiolikmetis Justas Jonušis, kuris suko labai greitus ratus. Justas jau treniruotės pradžioje nuo Ramūno pasiekto rezultato „nukirpo“ 3 sek. Antrojoje antrosios treniruotės, trukusios lygiai pusantros valandos, dalyje ir vėl greičiausias buvo R. Čapkauskas, ratą įveikęs per 1 min. 25, 420 sek. Tiesa, šis rezultatas užfiksuotas „BMW M3“ vairuojant jau sausai trasai skirtomis „Hankook“ padangomis. „Viskas gerai, visų nuotaika puiki, rezultatai vis gerėja, o rytoj, neabejoju, ir Justas, ir Audrius Stasiulevičius, ir aš važiuosime dar greičiau“, – patenkintas pirmosios dienos rezultatais lenktynių spaudos centrui, viešųjų ryšių agentūrai „Visus Bonus“ sakė R. Čapkauskas. Ir po antrosios treniruotės antrąją vietą lyderių trejetuke išsaugojo „Skinest Rail“ komandos sportininkai, o treti buvo „Energizer Racing“ ekipos lenktynininkai.