„Junior Buggy“ įskaitoje nugalėjo rusas Matvejus Furažkinas. Visą dieną stabilų tempą demonstravęs sportininkas net šešiais taškais aplenkė antroje vietoje finišavusį latvį Justą Grencį. Trečioje pozicijoje su trijų taškų deficitu nuo antrosios finišavo čekas Dominikas Prokopas. „Super Buggy“ kategorijoje triumfavo vokietis Berndtas Stubbe. Jis taip pat nešvaistė savo taškų ir pergalę šventė solidžia persvara. Po finišo Vokietis neslėpė, kad Vilkyčių trasa ir varžybų organizavimas jam paliko didelį įspūdį. „Lietuva tikrai verta, kad etapas čia vyktų. Vilkyčiai turi visą reikiamą infrastruktūrą ir idealią trasą. Džiaugiuosi ir rezultatu, ir apskritai varžybų organizavimu. Būtinai čia sugrįšime ir kitais metais. Dabar metas švęsti pergalę“, – džiaugėsi vokietis. Antrą poziciją šioje klasėje laimėjo prancūzas Florent'as Tafani, o trečias iš 18 dalyvių finišavo olandas Mike'as Bartelenas. „Touring Autocross“ klasėje, kurioje varžėsi trys lietuviai, į finalą patekti pavyko tik Algimantui Glikui. Tačiau sportininkas po finalinio važiavimo rezultatų rikiuotėje buvo klasifikuotas šeštoje vietoje. Dviem pozicijomis žemiau liko Arvydas Galinis, o paskutinis Vilkyčiuose buvo Mindaugas Sidabras. Abiems sportininkams koją pakišo technikos problemos. Šioje klasėje pergalę šventė čekas Alešas Fučikas. Jam vos vienu tašku nusileido tautietis Martinas Samohylas. Trečios vietos taurę į viršų kėlė Adriaanas Boele. Beje, šis sportininkas automobilį trasoje valdo tik rankomis, nes yra neįgalus.  Kiek nepasisekė čekui Vaclavui Fejfarui, kuris finaliniame rate apsivertė ir baigė pasirodymą. „Buggy 1600“ įskaitoje triumfavo čekas Milanas Vanekas. Antro rezultato autoriumi tapo Kenny Redingas iš Liuksemburgo. Trečias – čekas Vitas Nosalekas. Įspūdingą Lietuvai rezultatą pademonstravo Tautvydas Urba, kuris finalinėje rikiuotėje iškovojo ketvirtą vietą iš 24 dalyvių. Sportininkas, kuris sau kėlė tikslus bent jau patekti į finalą, neslėpė emocijų dėl tokio gero savo pasirodymo. „Padėjo namų sienos. Palaikyti manęs čia suvažiavo turbūt pusė Tauragės“, – džiaugėsi T. Urba. ASK „Vilkyčiai“ pirmininkas Kazimieras Gudžiūnas pasidžiaugė, kad varžybos praėjo be rimtesnių incidentų. Pasak organizatoriaus, šių metų renginio kokybę pagyrė ir lenktynes stebėję komisarai. „Kai nėra nelaimių, nereikia važiuoti į ligoninę, kai nėra baudžiamųjų bylų, tuomet varžybas galima vadinti pavykusiomis. Visi sportininkai grįžo be didelių bėdų, gal kažkam pasisekė mažiau, bet viskas iš esmės buvo gerai. Tikiuosi, kad ir dalyviams patiko čia lenktyniauti, nes šiemet trasoje nebebuvo duobių. Komisarai sakė, kad šiemet varžybas surengėme geriau negu pernai. Jei būsime gyvi, rengsime šias varžybas ir kitais metais“, – kalbėjo ASK „Vilkyčiai“ pirmininkas. Trečiasis Europos autokroso čempionato etapas įvyks birželio 23-25 dienomis. Sportininkai varžysis Matschenbergo trasoje, esančioje Vokietijoje.