„Aikštelėse, sankryžų prieigose ir prie gatvių pastaruoju metu kaip grybai po lietaus pradėjo dygti nepajudinami automobiliai. Šie metalo laužai trukdo sniego valymo technikai, remonto darbams, atitraukia ir blaško vairuotojų dėmesį. Atėjo laikas tam padaryti galą“, – teigė Kauno savivaldybės administracijos direktoriaus pavaduotojas Vilius Šiliauskas. Pasak V. Šiliausko, kauniečiai jau kuris laikas skundžiasi miestą užplūdusiais dažniausiai techniškai netvarkingais, nedraustais automobiliais. Tai paprasčiausios šiukšlės teršiančios miesto veidą. Tokių automobilių savininkams artimiausiomis dienomis bus įteikti įspėjimai raginantys pašalinti transporto priemones per savaitę laiko. Nepaisantiems nurodymų bus skiriama bauda. Jeigu automobilis trukdys valyti sniegą, remontuoti aikšteles, jie bus iš karto nutempiami į policijos aikšteles. „Neeksploatuojamos, paliktos be priežiūros transporto priemonės laikymas bendrojo naudojimo vietose ir savivaldybės, policijos ar kitos suinteresuotos institucijos pareigūno rašytinio perspėjimo nesiėmimas priemonių ja pasirūpinti, užtraukia baudą transporto priemonių savininkams nuo 70 iki 140 eurų. Šio straipsnio administracinis nusižengimas, padarytas pakartotinai, užtraukia baudą nuo 140 iki 300 eurų. Be to, už įstatymo nesilaikymą transporto priemonė gali būti konfiskuojama“, – įstatymą priminė Kauno savivaldybės Viešosios tvarkos skyriaus vedėjas Vytautas Jurkevičius. Reklamos stendais tapusių automobilių Kauno mieste priskaičiuojama kelios dešimtys. Smulkieji verslininkai tokiu būdu vengia susimokėti mokesčius už reklamą ir dažniausiai kauniečiams siūlo supirkti jų naudotus automobilius. „Pagal Kauno miesto išorinės vaizdinės reklamos specialųjį planą draudžiama įrengti reklaminius įrenginius automobilių stovėjimo aikštelėse, jei būtų užimamos automobilių stovėjimo vietos“, – pridūrė V. Jurkevičius. 