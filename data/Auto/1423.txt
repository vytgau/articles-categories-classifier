„Pasitelkėme profesionalią ekspertų komandą, kurią sudaro susisiekimo specialistai, transporto inžinieriai, urbanistai ir kiti konsultantai, kad šie parengtų Kauno darnaus judumo planą. Nors skamba ganėtinai sudėtingai, tačiau tai strateginis dokumentas, kurio tikslas, paprastai tariant, skaičiavimais pagrįsti miesto planavimą ir mums padėti priimti su kauniečių judėjimu susijusius sprendimus“, – pabrėžė Kauno savivaldybės administracijos direktorius Gintaras Petrauskas. Koks kauniečių indėlis? „Planuodamas automobiliams – sulauki daugiau automobilių, daugiau spūsčių, didesnį eismo intensyvumą. Planuodamas žmonėms sulauki daugiau žmonių, geresnį pasiekiamumą, kokybiškesnę aplinką“, – sakė prie šio plano kūrimo plušančios įmonės „Pupa – strateginė urbanistika“ atstovė Justina Muliuolytė. Pasak jos, susitikimai su kauniečiais yra itin svarbi plano kūrimo dalis. Konsultacijos su visuomene vyks paraleliai darnaus judumo plano rengimui. „Miestiečiai bus raginami kalbėti apie savo potyrius, nuomonę, įspūdžius, aktualias problemas, susijusias su skirtingomis temomis. Pavyzdžiui apie viešąjį transportą, dviračių takų plėtrą ir panašiai. Ši informacija papildys tyrimus, matavimus, skaičiavimus“, – teigė J. Muliuolytė. Susitikimuose bus pateikiami skirtingi variantai, kaip skatinti darnų judėjimą Kaune. Dalyviai išsakys nuomonę, kas priimtina, kas ne. Variantai bus vertinami ekonomiškai, t.y. skaičiuojant srautų pralaidumus, pervežimų skaičius. Visuomenės balsą specialistai naudos kaip papildomą svertą šalia matematinių skaičiavimų. Kviečia prisijungti Šį antradienį, lapkričio 21 dieną, Kaune vyks viešas susitikimas „Bevariklis transportas, eismo sauga ir transporto visuotinimas“. Į susitikimą kviečiami visi kauniečiai, kurie neabejingi ekologijai, alternatyviam judėjimui, taip pat turintys klausimų ir idėjų apie pėsčiųjų zonas, šaligatvius, viešąjį transportą ir t.t. „Seminare laukiame visų: dviratininkų, neįgaliųjų, pėsčiųjų, gamtosaugininkų, aktyvių miestiečių. Susitikimo tikslas – aptarti Kauno pėsčiųjų, dviratininkų ir žmonių turinčių specialiųjų poreikių judėjimo problemas, įvardinti, kurios iš jų yra prioritetinės ir spręstinos pirmiausiai, sudėlioti bevariklio transporto plėtros viziją ir galimas integracijos ir skatinimo priemones“, – sakė darnaus judumo planą rengiančios įmonės „Pupa – strateginė urbanistika“ atstovė J. Muliuolytė. Renginys atviras visuomenei, todėl prisijungti ir dalyvauti diskusijoje kviečiami visi. Susitikimas vyks lapkričio 21 dieną, 17.00 val. VDU mokslo ir studijų centre V. Putvinskio gatvėje 23, 414 auditorijoje (4a.). Iš viso per šiuos ir ateinančius metus planuojama surengti dar 6 viešus susitikimus. Artimiausi – lapkričio 21 dieną (tema – dviračiai, neįgalieji, pėstieji) ir lapkričio 29 d. (tema – viešasis transportas). Anot specialistų, darnaus judumo plano dėka mieste siekiama sukurti patogesnį gyvenimą, ir visų pirma galvojama apie žmones, o ne apie mašinas.