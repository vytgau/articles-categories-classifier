„Ruožas buvo labai smagus ir tikrai greitas. Čia buvo greičio ruožas. Vakar pats padariau klaidą. Pamačiau, kad pas mus kompiuteris meta greičių dėžės klaidą. Aš tai pamiršau mechanikams pasakyti ir pats save nubaudžiau. Šiandien startavome ir nuvažiavus 20 km sugedo visi greičių dėžės davikliai. Kažkas susimalė ir likome su trimis bėgiais – negalėjome įjungti jokio kito bėgio, tik 3, 4 ir 5. Tokiame greitame ruože netekome 6 bėgio, kurio labiausiai reikėjo. Neturėjome ir žemesnių bėgių. Buvo purvo sekcijos. Matote, kaip atrodo automobilis. Niekas nepasakys, kokios automobilis spalvos. Važiavimas buvo ekstremalus, nes aukštomis pavaromis reikėjo įveikti purvo košes“, – DELFI teigė A. Juknevičius. Nepaisant to, A. Juknevičiaus ir Dariaus Vaičiulio komanda finišavo 23-ioje pozicijoje, nors startavo iš 30–os. Bendroje įskaitoje jis važiuoja 25-as. „Svarbu būti 30-tuke. Tai yra geros starto pozicijos, o rytoj jau prasidės sunkumai. Kalnuose bus sunkesni greičio ruožai, kur, jei neturėsime techninių problemų, tikimės kopti į viršų“, – teigė pilotas.  Argentinoje antradienį temperatūra buvo pakilusi iki 46 laipsnių karščio. „Aš jaučiausi gerai, nes karščius gerai pakeliu. Kaip minėjau, labiau neramina kalnai. Staigiai pakilti į 5 km aukštį mane neramina. Trūksta deguonies, galvą pradeda skaudėti, silpna“, – kalbėjo A. Juknevičius.