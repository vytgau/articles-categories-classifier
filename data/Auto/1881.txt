Vaizdo įrašas buvo nufilmuotas vienoje Hiustoną kertančios magistralės I-45 atkarpoje. Jame matyti, kaip pro kelkraštyje paliktas vandens apsemtas transporto priemones bando pravažiuoti įspūdingai drąsus, gluminančiai paikas arba pavydėtinai pasitikintis savimi „Toyota Prius“ vairuotojas, rašo carscoops.com. „2015 m. gegužės 26 d. prasiautė tokia audra, po kurios buvo užtvindyta gana netrumpa Hiustono teritorijoje esanti magistralės I-45 atkarpa“, – girdėti šį vaizdelį nufilmavusio asmens komentaras. Pasak jo, tąsyk kilusio potvynio banga buvo toks staigi, kad užklupo begalę greitkeliais važiavusių automobilių, nespėjusių pasiekti saugesnių teritorijų. Kai kurie ypač sudėtingose situacijose atsidūrę automobiliai buvo tiesiog palikti. Svetainėje carscoops.com paskelbtas vaizdo įrašas buvo nufilmuotas mobiliuoju telefonu nuo tilto, ant kurio susispietę smalsuoliai stebėjo vandens niokojamą miestą. Nerti automobiliu tiesiai į vandenį – tikrai prastas sumanymas. Kad ir kaip puikiai būtų užsandarinti akumuliatoriai arba kiti ypač svarbūs mechanizmai, vanduo transporto priemonei vis tiek labai pakenks. Negalima pamiršti ir apie tai, kad vandenyje jūs tiesiog nematysite kelio, kuriuo važiuojate.