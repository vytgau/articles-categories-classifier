Šiemet IIHS institutas išbandė naująjį „Mazda CX-5“, „Mazda CX-3“, „Mazda 3“, „Mazda 6“ bei „Mazda CX-9“ modelius. Visi 2017 metais instituto patikrinti „Mazda“ automobiliai gavo aukščiausius saugumo įvertinimus. Juos pasiekti padėjo į šiuos modelius pasirinktinai montuojama „Mazda“ „i-ACTIVSENSE“ įranga – prie vairavimo sąlygų prisitaikantys priekiniai LED žibintai ir sistema, padedanti išvengti susidūrimo su priekyje esančia kliūtimi. IIHS instituto saugumo bandymų metu automobiliai yra vertinami penkiose skirtingose kategorijose: vidutinio ir nedidelio sunkumo susidūrimai iš priekio, smūgis šoninio susidūrimo metu, stogo stiprumo bandymas bei galvos atramos ir sėdynių bandymas, imituojantis smūgį iš galo. Bandymų metu taip pat vertinamas priekinių žibintų veikimas ir apsauga nuo susidūrimo iš priekio, naudojant automatinio stabdymo ir perspėjimo apie galimą smūgį sistemas. Instituto atlikti saugumo bandymai dar kartą patvirtino, jog „Mazda“ automobiliuose naudojamas inovatyvus „SKYACTIV“ kėbulas ne tik pagerina vairavimo savybes, bet ir užtikrina didesnę vairuotojo ir keleivių apsaugą smūgio metu.