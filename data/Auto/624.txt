Be jokios abejonės, elektriniai automobiliai šiuo metu pasaulyje sudaro vos 1 proc. visų naujų modelių pardavimų, tačiau rinka sparčiai auga, o tokius pokyčius skatina politinis spaudimas ir nauji teisės aktai. Kai kurie regionai, pavyzdžiui, Kalifornijos valstija JAV, gali džiaugtis, kad čia įkraunami elektriniai automobiliai sudaro jau 5 proc. metinių pardavimų. Akivaizdu, kad „Subaru“ reikia pagalbos, nes jis neparduoda nė vieno elektrinio automobilio. Gamintojas apleido „Crosstrek (arba XV) Hybrid“ gamybos planus, o vienintelis baterija aprūpintas įkraunamas modelis „Stella EV“ buvo parduodamas tik Japonijoje ir buvo visiškai nepopuliarus. Nors „Subaru“ ir gamina pakankamai gerus automobilius, elektromobilių srityje gamintojui nelabai sekasi. Taigi, „Subaru“ ieško pagalbos. Nors kažkokį elektrifikacijos projektą ir turi, vyriausiasis „Subaru“ technikos vadovas Takeshi Tachimori „Automotive News“ sakė, kad bendrovė tiek gamindama naują įkraunamą hibridą, tiek elektrinį automobilį kliausis „Toyota“ pagalba. „Šiemet pristatysime naują įkraunamą hibridą, o jam pasitelktos „Toyota“ technologijos“, – paaiškino T. Tachimori. Daugiausiai technologijų bus panaudota iš „Toyota Prius“ modelio, tačiau su daugybe korekcijų. „Subaru“ hibridiniuose modeliuose jėgainės bus montuojamos išilgai, o ne skersai, tačiau naudos dalį tų pačių detalių. Nedidelis kompanijos vystymo ir kūrimo departamento biudžetas verčia įmonę pinigus leisti dabartinių opozicinių variklių tobulinimui ir saugumo sistemoms. „Subaru“ norėtų elektrinį automobilį rinkai pristatyti jau 2021 metais. Ir ši programa neatsiejama nuo „Toyota“ paramos. Be to, „Subaru“ nusprendė prisijungti prie pastarosios „EV CommonArchitecture Spirit Co.“ programos, kur dar dalyvauja „Mazda“ ir „Denso“. Pagrindinis grupės tikslas – kartu vystyti pagrindines struktūrines elektrinių automobilių technologijas. „Subaru“ kartu su „Suzuki“, „Hino“ ir „Daihatsu“ – programos naujokai, tačiau T. Tachimori įsitikinęs, kad tai puiki galimybė jo bendrovei neatsilikti nuo naujovių. „Turėdami reikiamą technologinį pagrindą, automobilių gamintojai gali sutaupyti nemažai išteklių“, – pridūrė jis. Nepaisant to, „Subaru“ nesitiki, kad elektrifikuoti automobiliai taps geriausiai parduodamais iš jo siūlomo asortimento. T. Tachimori tvirtina, kad naujasis įkraunamas hibridas bus pardavinėjamas tik šalyse, kur galioja itin griežtos taršos kontrolės taisyklės. „Visi iki vieno automobilių gamintojai jaučia spaudimą. Mes neturime reikiamų žinių, kaip keisis baterijų technologijos, kaip spręsime tokias problemas ar kaip veiksmingiausiai jomis pasinaudoti. Automobilių gamintojai dar tik aiškinasi, kaip atrodys bazinė elektrinių automobilių struktūra“, – akcentuoja T. Tachimori.