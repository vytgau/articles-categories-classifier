LRT RADIJO klausytojas Vytautas iš Švenčionių domisi negaliojančių vairuotojo pažymėjimų tvarka. „Vasario 3 d. baigėsi senų vairuotojo pažymėjimų galiojimo terminas. Keičiant nauju, šis dokumentas praranda vertę. Kadangi su savo senuoju vairuotojo pažymėjimu esu daug keliavęs ir jis buvo sėkmę nešantis, noriu paklausti, ar galima jį pasilikti atminčiai kaip suvenyrą“, – teiraujasi vyras. „Šis LRT RADIJO klausytojas – garantuotai patyręs vairuotojas, tikime, kad jis turi gerus vairavimo įgūdžius, todėl manome, kad ir naujasis vairuotojo pažymėjimas, kurį patartume turėti susiruošus keliauti, taip pat taps sėkmę nešančiu“, – kalba „Regitros“ atstovė A. Juodytė. Anot jos, „Regitra“, skirtingai nei kitos institucijos, negaliojančių dokumentų naikinimą laiko savo pareiga ir nepermeta jos pačiam žmogui. Visi negaliojantys dokumentai visuomet yra surenkami, ši taisyklė išimčių neturi. „Mes tai darome, nes yra pasitaikę tokių nemalonių situacijų, kuomet pakeitę pačios šiuolaikiškiausios apsaugos neturinčių dokumentų nuotrauką, piktavališkai nusiteikę asmenys svetimus asmens duomenis panaudoja savo tikslams, pavyzdžiui, paima vartojimo kreditus. Todėl ponui Vytautui siūlytume nerizikuoti ir prisiminimus išsaugoti pasidarant spalvotą kopiją. Dabar teikiamos net laminavimo paslaugos, todėl tikime, kad to turėtų pakakti“, – pataria „Regitros“ atstovė.