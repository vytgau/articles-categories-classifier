Kinija jau labai greitai neabejotinai taps didžiausia ir svarbiausia elektrinių automobilių rinka, tačiau tokie garsūs vardai kaip „Nissan“ ir „Tesla“ tikrai nėra pagrindinė priežastis, kodėl būtent Kinijoje parduodama daugiau elektrinių automobilių nei visame pasaulyje kartu sudėjus. Kinijos gyventojai plūste plūsta į vietos automobilių gamintojų salonus, kur nori įsigyti ne ką kitą, o elektra varomą automobilį. Nors pasirinkimas tikrai ne pats didžiausias, pirkėjus rinktis vietos gamintojų produkciją skatina patraukli kaina. Pavyzdžiui, „Chery eQ“ – elektra varomas dviejų durų automobilis kainuoja vos 8 tūkst. 500 dolerių. Tokią prieinamą kainą lėmė dosnios iš valstybės šio projekto vystymui skirtos subsidijos, padėjusios šios transporto priemonės mažmeninę kainą sumažinti net dviem trečdaliais. Be to, jeigu Kinijoje nusprendėme įsigyti aplinką tausojantį automobilį, registracijos numerį gausite supaprastinta tvarka. Vietos gamintojams auganti paklausa ir valstybės parama padeda sėkmingai vystyti verslą, tačiau gamintojams iš užsienio Kinijos rinka kuo toliau, tuo greičiau virsta neįkandamu riešutėliu. Ne Kinijoje registruoti verslai turi vienintelę galimybę – pradėti verslą su partneriais šalies viduje, tačiau ir tokia strategija neužtikrina, kad pavyks kainos prasme sėkmingai konkuruoti su vietiniais. Nepaisant to, tokie visame pasaulyje žinomi vardai kaip GM pasiryžę bet kokia kaina įsitvirtinti Kinijos rinkoje, tad šiam tikslui skiria milijardus dolerių. Nesnaudžia ir patys kinai. Tokie Kinijos automobilių gamintojai kaip BYD jau žengia į užsienio rinkas, o kiti tam intensyviai ruošiasi.