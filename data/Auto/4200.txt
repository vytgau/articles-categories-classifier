„Tesla“ automobiliuose „Model S P100D“ su įdiegta naujausia programine įranga galima įjungti režimą, pranokstantį „Ludicrous“ – šiuo metu jis vadinamas tiesiog „Ludicrous Plus“ ir yra paslėptas. Jis aktyvuojamas paspaudus „Ludicrous“ ir palaikius nuspaustą 5 sekundes. Prietaisų skydelyje atsiranda informacija apie baterijos temperatūrą ir baterijos bei elektrinio variklio pajėgumą. Įjungus šį režimą „atrakinamos“ papildomos apytikriai 35 arklio galios, tačiau tai turi ir savo kainą. Ekrane vairuotojo prašoma patvirtinti, kad jis supranta, jog „Ludicrous Plus“ režimas skatina spartesnį baterijos, variklių ir pavarų dėžės susidėvėjimą. Tai nepažeidžia garantijos sąlygų, vis dėlto į tai derėtų atsižvelgti. Tačiau suteikiamas efektas bent emocijų lygmenyje gali atpirkti viską. Anot kompanijos vadovo Elono Musko, dabar galingiausia „Tesla Model S“ nuo 0 iki 96 km/val. gali pagreitėti net per 2,34 sek.!