Vienoje už greičio viršijimą gresia belangė, o kitoje – viso labo įspėjimas. Europoje suvokti kelių eismo taisyklių ir nuobaudų skirtumus už tą patį prasižengimą neretai sunku vien dėl kalbos barjero, tačiau Jungtinių Valstijų atveju kalba nėra argumentas. Jeigu taip ir būtų, vertėtų prisiminti paprastą taisyklę – įstatymo nežinojimas neatleidžia nuo atsakomybės: kitaip tariant, už greičio viršijimą teks atsakyti nepriklausomai nuo kalbos ar šalies, kurioje įvykdytas prasižengimas. Prisiminkite, kad šis straipsnis jokiais būdais nepropaguoja greičio viršijimo. Mūsų tikslas – suteikti skaitytojams informacijos, kuriose Jungtinių Valstijų valstijoje į greičio ribojimus derėtų reaguoti itin atsargiai. Kiekvienos valstijos pareigūnai, skirdami nuobaudą, labai kruopščiai vertina prasižengimo sunkumą, kur ir kada viršytas greičio limitas. Daugumoje JAV valstijų nuobauda sunkėja, jeigu greitis viršijamas teritorijoje, kur vyksta statybos, ar netoliese ugdymo įstaigos pamokų metu. Kaip visada, pats geriausias patarimas išvengti nemalonumų – laikytis nustatytų taisyklių ir paprasčiausiai neviršyti greičio. Prisisekite saugos diržą, pasirūpinkite, kad keleiviai padarytų tą patį, laikykitės savo juostos ir viskas bus gerai. Mes tikrai detaliai nepasakosime, kur geriausios ir blogiausios vietos viršyti greitį ir būti sučiuptiems nusikaltimo vietoje, tačiau paminėti, kur didžiausia tikimybė gauti baudą už greičio viršijimą, verta. Remiantis Motorists.org duomenimis, Florida – JAV valstija, kur didžiausia grėsmė būti nubaustam už greičio viršijimą, o štai Montana – valstija, kur tokia rizika bene mažiausia. Vairuotojai taip pat privalo prisiminti, kad daugiau nei trys ketvirtadaliai JAV valstijų taiko „absoliučius greičio ribojimus“. Tai reiškia, kad galioja sistema, leidžianti baudžiamojon atsakomybėn patraukti visus, net ir minimaliai viršijusius nustatytą greičio ribą. Likusiose valstijose vairuotojai turi teisę teisme aiškintis, ar jiems skirta nuobauda pagrįsta, ar ne. Laisvės atėmimo bausmė tikrai nėra privaloma viršijus greitį, tačiau, pripažinus, kad asmuo vairuoja neatsargiai, jam gali tekti parą kitą praleisti policijos nuovados belangėje. Kitas svarbus aspektas, kurį reikia paminėti, yra faktas, jog pusėje JAV valstijų vairuotojams nereikia eiti į teismą dėl neatsargaus vairavimo, kol pažeidimas neperžengia nustatytos ribos. Be to, JAV baudos už greičio viršijimą ir neatsargų vairavimą grasina net iki 60 proc. didesnėmis draudimo įmokomis. JAV valstijos, kur greitis kainuoja daugiausiai Džordžijos valstijoje maksimali pirmosios baudos už greičio viršijimą suma siekia tūkstantį dolerių (934 Eur). Jeigu sugebėsite sugadinti reikalus, gresia ir laisvės atėmimo bausmė iki vienerių metų. Tokia pati pirmosios maksimalios baudos už greičio viršijimą suma ir Ilinojaus valstijoje. Dabar apie Nevadą. Čia taip pat pirmoji maksimali bauda už greičio viršijimą siekia tūkstantį dolerių. Jeigu už šį prasižengimą surinksite per daug baudos taškų, gresia laisvės atėmimas iki pusės metų. Naujajame Hampšyre suma ta pati. Svarbu tai, kad čia baudą už greičio viršijimą gausite ir tada, jeigu zonose netoliese mokyklų nevažiuosite 10 kilometrų per valandą lėčiau nei nustatyta riba. Šiaurės Karolinoje pirmą kartą greitį viršijusiems teks piniginę paploninti iki tūkstančio dolerių. Jeigu greitis viršytas itin rimtai, gresia laisvės atėmimas iki dviejų mėnesių. Kalifornijos valstijoje maksimali bauda už greičio viršijimą siekia 600 dolerių (560 Eur), tačiau gali būti pritaikyti ir kiti mokesčiai. Be to, Kalifornijoje bauda už greičio viršijimą neišvengiamai užtraukia ir didesnes draudimo įmokas. Tiesą sakant, žymiai didesnes. Virdžinijos valstijoje, garsėjančioje itin griežtais greičio viršijimą reglamentuojančiais įstatymais, už tokį prasižengimą galima atsidurti ir už grotų. Smulkūs prasižengimai kainuoja ne itin brangiai, tačiau už važiavimą 128 kilometrų per valandą greičiu gali tekti piniginę ne tik paploninti 2500 dolerių (2336 Eur), bet ir vienerius metus praleisti belangėje. Be to, Virdžinija – viena iš JAV valstijų, pirmaujančių pagal už greičio viršijimą nubaustų asmenų skaičių. Niujorke bauda už greičio viršijimą siekia 600 dolerių. Jeigu leistinas greitis viršijamas 48 kilometrais per valandą, teks už grotų praleisti iki 30 dienų. Viršytas greitis Masačusetse tunelyje kainuos 500 dolerių (467 Eur), o kiekvienas kilometras virš leistinos ribos – po 10 dolerių (9,36 Eur). Minimali bauda likusiuose keliuose siekia 100 dolerių (93,44 Eur). Naujojo Džersio valstijoje – daugiausia greičio matuoklių visoje šalyje. Per metus čia už greičio viršijimą į valstijos biudžetą nuo kiekvienos mylios suplaukia 30 tūkst. dolerių. Greitį čia viršijus 16 kilometrų per valandą, prasižengimas bus įvardytas kaip „lenktyniavimas“, tad reguliari bauda išaugs dvigubai.