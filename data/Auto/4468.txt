Todėl saugaus eismo specialistas primena vairuotojams, kad jų vienintelė pareiga prie vairo yra vairuoti. Tik tokiu atveju galima išvengti tragiškų nelaimių. Svarbiausia – akys „Žmonės jau įpratę, kad informacijos srautai mus atakuoja iš visų pusių, nebemokame vienu metu daryti tik vieno darbo, veiksmo. Tai pasireiškia ir prie vairo. Dažnas vairuotojas vienu metu ir vairuoja, ir į telefoną žiūri, ir valgo. Tačiau svarbiausia nepamiršti, jog vienintelė vairuotojo pareiga yra vairuoti. Kai negalvojama apie vairavimą, smegenys užimtos kitais reikalais – tai yra didžiausia problema. Pavyzdžiui, tamsu, kelio danga slidi, vairuotojas telefone žiūri, ką feisbuke draugas parašė ir taip automobilis atsiduria griovyje. Čia geriausiu atveju. Tačiau automobilis gali atsidurti ir prieš sunkvežimį, o tada pasekmės bus labai liūdnos. Todėl šį šventinį savaitgalį ypač svarbu prisiminti, kad vairuotojas turi tik vairuoti ir neužsiiminėti pašaliniais veiksmais“, – pabrėžė saugaus eismo lektorius, keliautojas ir leidėjas Vitoldas Milius. Jo žodžiais, vairuotojas 90 proc. informacijos gauna per akis, todėl jei jos nukreiptos nuo kelio, vairavimas tampa pavojingu. „Kai netenkama akių, pavyzdžiui, skaitant žinutę telefone, tai netenkame visko. Todėl nesvarbu, kokiu keliu važiuojate, maksimaliai reikia galvoti apie vairavimą ir žiūrėti į kelią“, – įspėjo pašnekovas. Svarbu išvengti pirmosios klaidos V. Miliaus žodžiais, šventinis savaitgalis vairuotojams pavojingas ne tik todėl, kad eismas bus gerokai intensyvesnis nei įprasta, bet ir todėl, kad dabar žiema, kuri eismo sąlygoms prideda papildomų neigiamų faktorių. „Eismo sąlygų pokyčių žiemą keliuose yra žiauriai daug ir reikia būti jiems pasirengus. Pavyzdžiui, važiuoji šlapiu asfaltu, tačiau po poros kilometrų jau gali būti plikledis. Vairuotojas turi labai valdyti situaciją, ją jausti, kad galėtų išvengti pirmosios klaidos, po kurios suvaldyti automobilį labai sudėtinga. Tačiau jei vairavimas bus tinkamas, tos pirmosios klaidos nebus, tada nebus ir pasekmių“, – dėstė saugaus vairavimo specialistas. Jo teigimu, vairuoti ypač pavojinga, kai oro temperatūra yra nulinė arba 1-2 laipsniai šilumos. „Tada labai staigiai gali susidaryti plikledis. Nors atrodo, kad temperatūra pliusinė, tačiau kokiame atvirame ruože dėl stipresnio vėjo ant kelio susidarys plikledis. Visada reikia įvertinti ir oro sąlygas, ir maršrutą, kuriuo važiuojate“, – pabrėžė V. Milius. Šventinį savaitgalį prognozuojamas stiprus vėjas. Jis, anot V. Miliaus, didelės įtakos eismui neturi. „Tačiau vėl viskas priklauso nuo vairuotojo. Jei jis užsiima pašaliniais dalykais ir nepajunta, kai vėjas jo automobilį nors pusmetrį išstūmė į priešingą eismo juostą, joje juk gali būti ir sunkvežimis, o tada susidūrimo sunku išvengti. Pasikartosiu, bet esminė vairuotojo pareiga yra vairuoti. Tada ir vėjas nekels problemų“, – dėstė pašnekovas. Linkėjo kantrybės Dar viena problema šventinį savaitgalį yra vairuotojai, kurie prie automobilio vairo sėda tik kelis kartus per metus. Dažniausiai tai yra garbaus amžiaus žmonės. „Jie bijo važiuoti, todėl važiuoja lėčiau nei visas automobilių srautas. Blogiausia tokioje situacijoje yra garbaus amžiaus vairuotojui signalizuoti, nes taip galima jį išgąsdinti. Geriau tegul jis važiuoja tokiu greičiu, kuris jam atrodo saugus, nei lekia taip, kad keltų grėsmę sau ir kitiems. Vairuotojai tiesiog turi būti pakantesni. Vairuotojai, kurie į kelius išvažiuoja labai retai, buvo, yra ir bus. Mes jiems kelyje turime jausti pagarbą“, – kantrybės linkėjo V. Milius. Tačiau jis pritarė, jog atsiranda tokių nežinia kur skubančių vairuotojų, kurie žūtbūt nori aplenkti lėčiau važiuojančius senolius. „Lenkimo manevras yra pats pavojingiausias. Būtent kai lenkiamas kitas automobilis kyla nemažai avarijų, nes lenkiantysis neįvertina savo galimybių ir susiduria su priešpriešais atvažiuojančia mašina. Lenkti kitą automobilį galima tik tada, kai lenkimo manevrui pasiruošta 100 proc. Tai reiškia, jog reikia gerai matyti, kad iš priekio nėra automobilio, kad jokia mašina iš niekur neiššoks. Kai lenki kitą automobilį, turi pagalvoti ir apie save, ir apie lenkiamo automobilio, ir apie priešais atvažiuojančių mašinų vairuotojus“, – tvirtino V. Milius. Tačiau jis patikino, jog daug problemų sukelia ir neryžtingi lenkėjai. „Yra tokių, kurie vis iškiša nosį pasižiūrėti, ar gali lenkti. Ir taip kokius šešis kartus. Tada kuriam nors vairuotojui iš visos virtinės neišlaiko kantrybė ir jis iššoka lenkti tris automobilius. Tuomet kelyje jau susidaro makalynė, kuri gali geruoju ir nesibaigti“, – kalbėjo V. Milius. Problema – persivalgymas Tai, jog reikia laikytis saugaus atstumo, važiuoti leistinu greičiu, nesėsti prie vairo neblaiviems, jis įvardijo savaime suprantamais dalykais. Tačiau per šventes problemų kyla ir dėl persivalgiusių vairuotojų. „Aišku, kad per Kūčias ar Kalėdas daug prisivalgome. Kai skrandis pilnas, tada ima miegas. Todėl kiekvienas vairuotojas turėtų atsakyti sau į klausimą, ar jis pasirengęs vairuoti, ar neužmigs prie vairo. Esu ne kartą girdėjęs klausimų, kaip neužmigti prie vairo, bet vieno atsakymo nėra, nes visų organizmai yra skirtingi. Jei žmogui ir įprastą dieną įveikti apsnūdimą padeda kava, tegul jis ją geria ir kelyje. Faktas tas, kad jei užmigsite prie vairo, nelaimė garantuota beveik 100 proc. Todėl jei jaučiatės mieguistas, pagaunate momentą, kad tuoj užsnūsite, geriau sustoti, pasivaikščioti, pasimankštinti. Geriau namo grįžti vėliau, bet grįžti, o ne užmigti prie vairo ir atsidurti visai kitoje vietoje“, – kalbėjo V. Milius. Matomumui trukdys krituliai Lietuvos hidrometeorologijos tarnybos Meteorologinių prognozių skyriaus vyriausioji specialistė Izolda Marcinonienė vairuotojams turėjo ir gerų, ir prastų žinių. Jos teigimu, orai savaitgalį mažai kuo skirsis nuo tų, kokie vyrauja pastarosiomis dienomis. „Į Lietuvą nuo šeštadienio atplūsta dar didesnės šilumos banga. Todėl naktį iš penktadienio į šeštadienį ir jo rytą šiaurinėje ir rytinėje Lietuvos dalyje dar gali būti plikledis, nes naktį temperatūra bus apie nulį arba keli laipsniai šalčio, tačiau nuo šeštadienio ir dienos, ir naktys tik šiltės“, – teigė I. Marcinonienė. Dienomis oro temperatūra sieks iki 6 laipsnių šilumos, o pirmadienį ši šilumos banga pasieks piką ir termometro stulpeliai dieną jau gali rodyti ir 9 laipsnius šilumos. Tačiau sykiu su šilumos banga į Lietuvą „užsuks“ ir stiprūs vėjai. Prognozuojama, jog smarkiausiai vėjas siaus pajūryje ir Žemaitijoje. Šeštadienį gūsiuose jo greitis sieks iki 17 m/sek., sekmadienį – iki 20 m/sek., pirmadienį – iki 22 m/sek. „Vėjas bus išties stiprus, todėl žmonėms nepatariame palikti automobilių po medžiais“, – įspėjo pašnekovė. Eismo sąlygas apsunkinti gali krituliai, kurių gausiausia numatoma pirmadienį, tačiau drėgna bus per visas tris šventines dienas. „Gyvename žiemos periodu, todėl nors oro temperatūra ir teigiama, krituliai bus mišrūs. Aišku, daugiausia bus lietaus, tačiau galima ir šlapdriba. Tai vairuotojams gali apsunkinti matomumą, todėl jie turėtų būti budresni ir atidesni. Rūkas neprognozuojamas, nes jam susidaryti neleis stiprus vėjas“, – kalbėjo I. Marcinonienė.