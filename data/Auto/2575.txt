Tarp maždaug 70-ies pristatytų automobilių be jokių abejonių ryškiausia žvaigždė buvo naujasis „Audi A8“. Ketvirtosios kartos flagmanas nuo šiol atspindi naują markės išvaizdą ir turi pačias pažangiausias technologijas, o „Audi“ tapo pirmuoju „premium“ automobilių gamintoju, savo gamoje turinčiu visų klasių automobilius su elektros pavara. „Audi A8“ yra pirmasis pasaulyje serijinis automobilis, parengtas itin automatizuotam važiavimui, kai vairuotojas gali nelaikyti rankų ant vairo ir užsiimti kita veikla. Taip pat renginyje kompanija pristatė ir „Audi AI“ technologiją. „Audi AI“ dirbtinio intelekto sistemos automobilio keleiviams užtikrins patogesnes ir saugesnes keliones. Šios technologijos galimybės tik didės, prisitaikydamos prie žmonių poreikių. „Šūkis „Vorsprung“ (pranašumas vok. k.) yra mūsų įsipareigojimas, o „Audi AI“ dirbtinio intelekto technologija visada pasirengusi padėti vairuotojui, vertindama ir siūlydama skirtingus pagalbos variantus. Savaeigiame automobilyje „premium“ paslaugos vairuotojui leis geriausiu ir efektyviausiu būdu suplanuoti savo laiką, o „Audi“ užtikrins, kad tai taptų įmanoma, nesvarbu, ar nori pailsėti, dirbti, leisti laiką su draugais ar šeima“, – pristatyme sistemos išskirtinumą pabrėžė „Audi AG“ valdybos pirmininkas Rupertas Stadleris.  Dirbtinis intelektas atveria visiškai naujas galimybes. „Audi“ skaitmenina visus procesus: nuo produkto kūrimo virtualioje realybėje ir gamybos, naudojant sumanius robotus, iki pardavimų, pasitelkus naujausias skaitmenines technologijas. Pavyzdžiui, ten, kur skirtingi gamybos etapai prieš pasiekdami surinkimo liniją buvo atskirti, jie bus skaitmeniniu būdu sujungti ir sinchronizuoti nauju „Audi“ gamybos metodu. Autonominės transportavimo sistemos leis surenkamus automobilius pasirinktinai pervežti ten, kur bus laisva vieta modulinėje surinkimo sistemoje. Klientui perkant automobilį, virtualios realybės akiniais bus galima pamatyti, kaip realiai atrodys individualiai pasirinkta konfigūracija. O jau 2020 metais penkiolikoje didžiausių pasaulio rinkų „Audi“ pirkėjai automobilius galės užsisakyti ir naudodamiesi „Audi on demand“ programa išmaniajame telefone.  Visuomenėje, kuri vis aktyviau rūpinasi tvarumu, „Audi“ prisiima atsakomybę, naudodama klimatą ir aplinką tausojančias technologijas. Pavyzdžiui, viena tokių ypač pažangių technologijų yra CO2 neutralizavimas – procesas, kurio metu iš oro pašalinamas anglies dvideginis – jis yra naudojamas gaminant pažangias sintetines „Audi e-gas“ dujas ir net gazuotus gėrimus. Elektros pavara yra neatsiejama nuo ateities „Audi“ automobilių – iki 2020 metų gamoje atsiras trys efektyvūs ir išvaizdūs elektromobiliai. O remiantis šūkiu „Švarūs automobiliai – iš švarių gamyklų“, planuojama, kad jau 2018 metais Briuselyje bus pradėta „Audi e-tron“ gamyba, kurios proceso metu į aplinką bus neišskiriama CO2.