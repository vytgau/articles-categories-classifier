Gruodžio 7 d. Rusijos Federacijos Visuomenės rūmuose dalyvaujant Valstybės Dūmos deputatams ir draudimo įmonių atstovams buvo skaitomi pranešimai, kurių pagrindinė tema – atsakomybė už netvarkingai pastatytiems automobiliams padaroma žalą. Pasitaiko, kad operatyvinių tarnybų darbuotojai, turintys suteikti pagalbą susiklosčius nepaprastai arba grėsmingai situacijai (tarkime, kilus gaisrui), negali laiku pasiekti reikiamo objekto arba pakankamai prie jo privažiuoti vien todėl, kad kelią užstoja netinkamai pastatytas automobilis. Juk kartais negalima delsti nė minutės, nes pavojus gali būti iškilęs žmonių sveikatai ar net gyvybei. Kaip tokiu atveju turėtų elgtis specialiųjų pagalbos tarnybų darbuotojai? Ar dera kritinėje situacijoje mąstyti apie atsakomybę, tenkančią už svetimai nuosavybei padaromą žalą? Pavyzdžiui, Rusijoje daugelyje kiemų pažymėtos konkrečios zonos, skirtos nepaprastųjų situacijų atveju atvykstančiam transportui. Deja, gretimų namų gyventojai nė nesusimąstydami stato šiose vietose nuosavus automobilius. Šiaip ar taip, jokios atsakomybės už tokį pažeidimą nenumatyta. Problema iškyla ir tada, kai labai siaurame kieme kuris nors vairuotojas pastato automobilį taip, kad pro jį pravažiuoti gali tik nedidelė transporto priemonė, ir nepagalvoja, kas būtų, jei kieme tektų manevruoti didesnių gabaritų specialiųjų tarnybų automobiliui. Pranešama, kad apibendrinus visus išklausytus pranešimus į Valstybės Dūmą bus išsiųsta rezoliucija su pasiūlymu atleisti nuo atsakomybės greitosios pagalbos ir nepaprastųjų situacijų tarnybų automobilių vairuotojus, jei dėl jų kaltės žala būtų padaroma netinkamai pastatytoms transporto priemonėms. Ne pelno organizacijos „StopCham“ vadovas Dmitrijus Čugunovas mano, kad greitosios pagalbos ir nepaprastųjų situacijų tarnybų automobiliams turi būti sudarytos sąlygos be jokių kliūčių patekti į daugiabučių namų kiemus, be to, jų vairuotojams turi būti suteiktos teisės taranuoti netinkamai pastatytas ir pravažiuoti trukdančias transporto priemones. Nuostolius, jo nuomone, turi padengti draudimo įmonės, o vėliau išlaidas turi kompensuoti pravažiuoti trukdžiusios transporto priemonės savininkas.