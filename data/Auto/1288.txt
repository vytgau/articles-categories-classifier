Atkreipkite dėmesį į degalus Dažnai automobiliu važinėjantys vairuotojai net nepajunta, kaip vasarinį dyzeliną pakeičia žieminis. Tačiau rečiau į gatves išriedantys vairuotojai turėtų atkreipti dėmesį į temperatūros pokyčius ir atvėsus orams nepamiršti automobilio bako pripildyti šaltam orui pritaikytų degalų. Audrius Miežys, „Neste Lietuva“ mažmeninės prekybos vadovas primena, kad pagal oro temperatūrą dyzelinas skirstomas į keletą klasių – jis būna vasarinis, tarpinis ir žieminis, kuris dar gali būti pirmos bei antros arktinės klasės. Vasarinis dyzelinas neužšąla iki –5° C, tarpinis iki –15° C, pirmos arktinės klasės iki –26° C, o antros klasės iki –32° C. Be to, Lietuvos vairuotojai gali įsigyti dyzelino, kurio sudėtyje yra pagal patentuotas technologijas iš biomasės pagaminto antros kartos biodyzelino. Toks dyzelinas atsparus netgi ypatingai žemai –37° C temperatūrai. „Dyzelinių automobilių vairuotojams rekomenduojama pradėti šalčiams ruoštis iš anksto, automobilio bake esančio tarpinio dyzelino atsargas bent keletą kartų papildant prekyboje jau pasirodžiusiu žiemai skirtu dyzelinu. Pirmos klasės arktinis dyzelinas degalinėse žymimas viena, o antros – dviem snaigėmis“, – pataria A. Miežys. Druskų ir purvo lietus nenuplauna „Vis dar gajus mitas, kad prasidėjus lietui jis ir pasirūpins automobilio švara. Tačiau net ir sušlapus automobiliui, visas purvas, druskos ir toliau kaupiasi ant automobilio dugno, durelių, posparniuose. Šios sankaupos savyje laiko drėgmę, taip spartindamos kėbulo koroziją. Todėl rekomenduojama šaltuoju metų laiku automobilį plauti dažniau. Švari transporto priemonė ne tik apsaugoma nuo druskų poveikio, bet ir maloniau ja naudotis“, – sako Naurimas Gringis, UAB „Švaros broliai“ Automobilių švaros departamento direktorius. Kad automobilį prižiūrėti būtų paprasčiau, ekspertas rekomenduoja kėbulą nupoliruoti. Poliravimo metu atnaujinamas lako paviršius, nušveičiami įsisenėję nešvarumai, panaikinami mikro įbrėžimai. Kadangi paviršius tampa glotnesnis – prie kėbulo sunkiau prilimpa purvas, ant kelio barstomos druskos. Automobilį papildomai padengus vašku, polimerine ar keramikine danga, jos apsaugo kėbulą nuo aplinkos poveikio – taip automobilis ne tik ilgiau išlieka švarus, labiau blizga, bet ir yra apsaugomas nuo druskų. Pasak N. Gringio, siekiant vairuotojus paskatinti aktyviau rūpintis automobilių švara, „Švaros broliai“ suvienijo jėgas su „Neste“. Nuo šio rudens daugiau nei 100 tūkst. „Neste“ nuolaidų kortelėmis besinaudojančių vairuotojų suteikiama 10 proc. nuolaida „Švaros brolių“ tunelinių plovyklų programoms ir atskiroms paslaugoms švaros centuose. Bendradarbiavimo naudą pajaus ir besinaudojantys „Neste“ mokėjimo kortelėmis, nes su šiomis kortelėmis jie galės ne tik gauti nuolaidą, bet ir atsiskaityti už tunelinių plovyklų bei švaros centrų paslaugas. Reikėtų nepamiršti ir automobilio vidaus Švaros eksperto teigimu, atėjus žiemai reikėtų pasirūpinti ir automobilio vidumi. Vienas iš svarbesnių darbų – nepamiršti pakeisti langų plovimo skysčio į žieminį. Užšalęs vasarinis langų plovimo skystis gali suskaldyti automobilyje esantį bakelį ar sugadinti apipurškimo siurblį. „Atėjus darganotiems orams bei sniegui, rekomenduojama pasikeisti medžiaginius automobilio kilimėlius į praktiškesnius – guminius. Jų priežiūra bus paprastesnė, o ir automobilio salone neužsiliks drėgmė – mažiau rasos langai. Jeigu langų rasojimas nemažėja – gali prireikti pakeisti salono oro filtrą, – sako N. Gringis. – Artėjant šalčiams rekomenduojama nuo užšalimo sutepti automobilio durelių, bagažinės gumas. Jomis reikėtų pasirūpinti ir kiekvieną kartą po automobilio plovimo – bent keletui minučių atidarius ir palikus pravertas automobilio dureles, bagažinę, liuką. Taip gumos neprišals viena prie kitos ir bus išvengta problemų norint patekti į automobilį.“