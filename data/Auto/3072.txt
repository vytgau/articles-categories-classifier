„Karoq“ parametrai: ilgis – 4382 mm, plotis – 1841 mm, aukštis – 1605 mm, o atstumas tarp ašių – 2638 mm (arba 2630 mm versijoje su visų ratų pavara). Tad šis krosoveris bus vienas kompaktiškiausių rinkoje. Tačiau bagažinės tūris sieks 521 l, o sulanksčius galines sėdynes – ir visus 1630 l. Be to, „Škoda“ pažymi, kad galines sėdynes galima atskirai po vieną išimti, o pašalinus jas visas bendras bagažo tūris išaugs net iki 1810 l. Automobilis sukurtas ant „Škoda“ markę valdančio „Volkswagen Group“ koncerno modulinės platfomos MQB, kurios pagrindu gaminami ir „Volkswagen Tiguan“, „Seat Ateca“ ar tas pats didesnysis brolis „Škoda Kodiaq“.  Naujajame „Karoq“ bus galima užsakyti aktyvią pakabą su keturiais galimais darbo režimais, tarp kurių bus ir speciali parinktis bekelei. Be to, elektronika pati aktyvuos sportinį režimą, jeigu vairuotojas ilgesnį laiką važiuos dinamiškai ir mėgins sportiškai įveikti posūkius. Automobilyje kol kas bus montuojami penki varikliai: du benzininiai ir trys dyzeliniai. Bazinės versijos agregatas – trijų cilindrų 1 litro darbinio tūrio turbomotoras, išvystantis 115 AG galią. Taip pat bus galima rinktis naują „Volkswagen Group“ 1.5 litro variklį, generuojantį 150 AG galią ir turintį cilindrų atjungimo funkciją. Su šia jėgaine „Karoq“ nuo 0 iki 100 km/val. galės pagreitėti vos per 8,4 sek. Dyzelinių variklių pasiūloje: 1.6 ir 2 litrų agregatai, pasiekiantys nuo 115 iki 190 AG ir nuo 250 iki 400 Nm sukimo momentą. Su galingiausiuoju motoru krosoveris 100 km/val. greitį pasiekia per 7,8 sek. Varikliai bus poruojami su šešių pavarų mechaninėmis arba septynių pavarų automatinėmis (DSG) greičių dėžėmis. Įrangos sąraše minimi LED dienos šviesos, virtualus prietaisų skydelis, adaptyvi greičio palaikymo sistema, bekontaktė bagažinės atidarymo funkcija ir saugumo paketas: aklųjų zonų stebėjimo, eismo juostos laikymosi, kelių ženklų atpažinimo ir avarinio perspėjimo technologijos. Taip pat žadama, kad aukščiausios komplektacijos multimedijos sistemoje „Columbus“ dalį funkcijų bus galima valdyti gestais – kaip naujausioje „Volkswagen Golf“ versijoje. Kol kas automobilio kainos dar nėra žinomos.