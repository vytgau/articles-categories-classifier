Pritarė siūlymui Parlamentarai pritarė Vidaus reikalų ministerijos siūlymui panaikinti vairuotojams prievolę su savimi vežiotis visą krūvą dokumentų. Siūloma, kad užtektų asmens tapatybę patvirtinančio dokumento, kurį vairuotojas privalėtų pateikti policijos pareigūnams. Policijos pareigūnas savo ruožtu pagal pateiktą asmens dokumentą nustatęs vairuotojo tapatybę, visą reikiamą informaciją gaus iš Transporto priemonių civilinės atsakomybės privalomojo draudimo duomenų bazės, Centralizuotos techninės apžiūros duomenų bazės, Lietuvos Respublikos kelių transporto priemonių registro ir Lietuvos Respublikos kelių transporto priemonių vairuotojų registro. Padidės darbo pareigūnams? Tuo tarpu Kauno apskrities Kelių policijos valdybos viršininkas Danas Česnauskas teigia, kad nors vairuotojų piniginėse sumažėtų popierių, pareigūnams darbo kaip tik padaugėtų – pailgėtų sustabdyto vairuotojo tikrinimo laikas, mat policijos pareigūnams reikėtų suvesti vairuotojo duomenis į duomenų bazę, laukti, kol bus pateiktas atsakymas apie teisę vairuoti, draudimo būseną, techninę automobilio būklę. „Bėda ta, kad duomenų bazės kartais, nors ir retai taip būna, neveikia. Tokiu atveju nieko nebus įmanoma patikrinti – nei ar vairuotojas turi teisę vairuoti, nei ar automobilis turi techninę apžiūrą turi, nei ar yra apdraustas“, – sako policijos pareigūnas. Kėblumai įvykus eismo įvykiui „Įsivaizduokime, asmuo su savimi vežiojasi tik pasą arba asmens tapatybės kortelę, ir įvyksta eismo įvykis, o žmonėms reikia pildyti eismo įvykio deklaraciją. Kai žmogus turi registracijos liudijimą, vairuotojo pažymėjimą, kažkokius kitus dokumentus – yra žymiai didesnė tikimybė, kad asmuo tinkamai suformins dokumentus ir neapgaus kitos pusės. Taip pat teisingai užpildžius eismo įvykio deklaraciją nukentėjęs asmuo greičiau gaus pinigus“, – sako D. Česnaukas. „Įvykus eismo įvykiui nukentėjęs asmuo dabar gali pamatyti dokumentus, kokias transporto priemones gali vairuoti kitas asmuo. Juk avarija gali įvykti ir su motociklu, ir su keturračiu, ir su lengvuoju automobiliu, sunkiasvore mašina ar traktoriumi. Yra skirtingos kategorijos ir skirtingi kodai. Tačiau jei dokumentų vežiotis nereikėtų, o avariją sukeltų asmuo, neturintis teisės vairuoti – kaip bus galima tą sužinoti? Jis sakys, kad teisę vairuoti turi“, – kalbėjo pareigūnas. Trumpas vizitas į kitą šalį Taip pat išskirta ir dar viena problema – kelionės į užsienį. Net ir artima kelionė pailsėti iki Latvijos pajūrio arba apsipirkti Lenkijos prekybos centre gali baigtis liūdnai, jei vairuotojas pamirš asmens dokumentą. „Važiuojant į kitą šalį reikalingas asmens dokumentas. Lietuvoje nepasiėmus asmens dokumento galbūt įmanoma būtų išspręsti šią problemą, tačiau jeigu žmogus be dokumentų į užsienį išvažiuoja? Tai gali baigtis tuo, kad vairuojantis asmuo bus sulaikytas, o automobilis nugabentas į saugojimo aikštelę. Aišku tai priklausys nuo tos šalies įstatymų ir policijos pareigūnų elgesio“, – sako D. Česnauskas. Šie siūlomi įstatymo pakeitimai bus naudingi asmeniui, kuris nepažeidinėja KET ir važinėja Lietuvoje – jis galės nesivežioti krūvos dokumentų. Toks pliusas ir yra – dideliam skaičiui vairuotojų nereikės vežtis dokumentų, o mažesniam skaičiui policijos pareigūnų teks ilgiau tikrinti duomenis apie vairuotoją. Tačiau daug problemų galima apturėti per paprasčiausią įpratimą – pavyzdžiui, mes esame įpratę automobilio draudimą susitvarkyti internetu ir atsispausdinti jį namuose ar darbe, be jokių parašų ir antspaudų. Tačiau pabandykite su tokiu draudimu nuvažiuoti į kitą šalį? Koks dokumentas juodai baltas, be parašo? Gali susigadinti visa kelionė. „Jeigu šis sprendimas būtų priimamas visose šalyse, būtų kitaip“, – kalbėjo D. Česnauskas.