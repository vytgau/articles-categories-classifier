Ypač čia surengta saugaus elgesio pamoka „Būk saugus eismo dalyvis“. Jos programa įtraukė visus susirinkusius. Moksleiviai iš tiesų „davė garo“, akimirksniu pasijutę it TV konkurso dalyviai, savo talentus siekdami atsiskleisti eilėmis ir dainų posmais. Marijampolės techninės apžiūros centre su pradinukais bendravęs kelių policijos pareigūnų pagalbininkas „Amsius“ vaikus pakvietė į pamoką. Joje su vaikais bendravusi Vilniaus apskrities kelių policijos komisarė Aistė Dijokaitė atskleidė keliuose tykančius pavojus ir priminė, kaip jų išvengti, priminė saugaus elgesio pagrindus. Mada ar poreikis nešioti atšvaitus? Kaip jų nepamiršti išeinant iš namų ir teisingai užsisegti? Ar teisingai pasirinkta vieta, kurioje rengiuosi kirsti kelią? Kaip saugiai žengti į kitą pusę, jeigu arti nėra šviesoforo ir pėsčiųjų perėjos? Atsakymus Marijampolės rajono pradinukai bėrė kaip žirnius. Pasak saugaus eismo pamoką vedusios A. Dijokaitės, Marijampolėje neteko ilgai klausinėti, norint išgirsti teisingą atsakymą, kaip saugiai pereiti užmiesčio kelią, besidriekiantį miškais ir kalvomis bei kitomis nestandartinėmis eismo sąlygomis.  Saugaus elgesio samprata netradicinėse situacijose – ne vienintelis Marijampolės rajono pradinukų arkliukas. Moksleiviai atsiskleidė kaip puikūs dviračio konstrukcijos žinovai. Ir nieko nuostabaus, nes Marijampolė dar tituluojama kaip automobilių prekybos Meka. Tad mažiesiems jos apylinkių gyventojams nekilo abejonių, kaip turi būti sukomplektuotas tvarkingas dviratis, kokios spalvos atšvaitai turi būti įrengti jo priekyje bei gale, ir kam dviratininkui ar slidininkui reikalingas šalmas. Kad šalmas – ne šiaip puošmena, pradinukai akivaidžiai įsitikino ir patys. Į jį įdėtas neištiško netgi ant žemės numestas nevirtas kiaušinis. Tuo tarpu pastarojo nuo sudužimo neapsaugojo netgi stora vilnonė kepurė. Tokias tiesas pagrindė komisarės A. Dijokatės moksleiviams parodytas bandymas su kiaušiniu. Tad nuo šiol moksleiviai pažadėjo dviračius minti ar slidėmis leistis tik su šalmais. „Mažieji atkreipė suaugusiųjų dėmesį į aplinkybes, kurias turėtų aiškinti saugaus eismo mokytojai. Jie į naują lygmenį kilstelėjo problemas, į kurias turėtų sutelkti dėmesį vaikams skirtos saugaus eismo mokymo metodikos kūrėjai“, – sako LRT TV laidos ,Keliai, mašinos, žmonės“ vedėjas Valdas Juozas Vilūnas. Marijampolės techninės apžiūros centre surengta akcija šalyje tęsiamas pradinukams skirtas saugaus eismo renginių ciklas „Būk saugus eismo dalyvis“. Jį inicijavo Lietuvos techninės apžiūros įmonių asociacija „Transeksta“ kartu su Vilniaus apskrities Kelių policija. Nuotaikingą saugaus eismo pamoką pratęsė ekskursija po Marijampolės techninės apžiūros centrą. Jo atstovai pradinukams papasakojo ir parodė, kaip, kokiais tikslais bei prietaisais tikrinami stabdžiai, žibintai, išmetamosios dujos ir kiti transporto priemonių techninės būklės parametrai. „Vaikai gatvėje jau būna budresni. Jie jautriai reaguoja į eismo nelaimes ir sąmoningai aptarinėja priežastis, dėl ko jos įvyko, suvokdami, kad tai – ne žaidimas. Tuo tarpu ne visi vyresnieji yra sąmoningi ir jaučia atsakomybę už aplinkinių saugumą“, – teigė Marijampolės techninės apžiūros centro vadovas Valdas Ragelis, apdovanodamas geriausių piešinių saugaus eismo tema autorius.