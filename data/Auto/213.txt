Kaune įsikūrusių „Speed–Styling“ dirbtuvių meistrai šią savaitę nustebino lietuvišką automobilių pasaulį pristatydami savo naują kūrinį – išskirtinį „BMW M6“ dizainą. Baltą, bavarų sportinės M divizijos spalvomis apipavidalintą kupė, kuris, rodos pusę amžiaus pralaukė savo šeimininko. Šeimininko, kuris, rodos niekada nebepasirodys, dėl įvykusio atominio karo ar kitos negandos, kurią šis automobilis atspindi puikiai. Tokį drąsų ir net pasaulyje retai pasitaikantį dizainą „Speed–Styling“ specialistai kūrė keletą savaičių, dar trejetą dienų užtruko itin didelio kruopštumo reikalavęs apklijavimo procesas.  „Kadangi rūdijimas yra natūralus procesas ir vyksta jis natūraliai, tad norint jį atspindėti, teko gerokai paplušėti. Kiekviena kėbulo linija, kiekvienas išlinkimas tapo nauju iššūkiu. Tipiškai klijuojant vienos spalvos plėvelę ją galima tempti, šildyti ir nesunkiai adaptuoti, su šiuo, galima sakyti, fototapetu laisvės nėra visai, tad jeigu paprastesnio dizaino automobilį galime aptraukti per dieną, pusantros, tai su šiuo teko pasistengti visas tris. Nepaisant to, esame labai patenkinti rezultatu, juo sužavėtas liko ir šį dizainą pasirinkęs savininkas“, – pasakoja „Speed–Styling“ vadovas Rytis Kūlokas. Jis pripažįsta, jog šis vaizdas skirtas ne kiekvienam, ateityje ši išvaizda gali netgi trukdyti parduoti automobilį konservatyvesnių pažiūrų žmogui, tačiau esant reikalui, jis gali atgauti savo pradinį vaizdą per parą ar net greičiau, o žvilgsnių gatvėse sulauks neišvengiamai.