Tikroji situacija žymiai liūdnesnė. Ekspertai aiškinosi, kaip mieguistumas prie vairo lemia riziką patekti į eismo įvykį. Tyrime dalyvavo daugiau nei 3500 savanorių, kurių automobiliuose buvo įrengtos vaizdo kameros. Eksperimentas truko kelis mėnesius. Paaiškėjo, kad pavargę vairuotojai atsakingi net už kas dešimtą eismo įvykį. Vykdomasis AAA direktorius Davidas Yanas pabrėžia, kad pavargę ir mieguisti vairuotojai – deramai nevertinama problema. Mieguisti vairuotojai rizikuoja ne tik savo sveikata ar gyvybe, bet ir aplinkinių sveikata ir gyvybe. Paaiškėjo, kad šie 3500 vairuotojų eksperimento metu pateko į 700 eismo įvykių. Net 9,5 proc. atvejų pagrindinis nelaimės veiksnys buvo vairuotojo nuovargis. Tai žymiai didesnė procentinė dalis, nei manyta anksčiau – seniau atliktų tyrimų išvadose jis įvardijamas kaip ne daugiau 1-2 proc. Remiantis AAA 2018 metų sausį atlikta apklausa, 29 proc. vairuotojų prisipažino, kad jiems neretai tenka vairuoti kaip reikiant pavargus, kai akys jau pačios merkiasi. Įdomu tai, kad praktiškai 70 proc. tokių nuovargio avarijų nutinka dieną, o daugiau nei pusę jų sukelia jauni vairuotojai. Krovinių pervežimu užsiimančios bendrovės jau seniai įvardijo šią problemą ir ėmėsi ją spręsti. Ekspertai sako, kad dvi ar trys miego stygiaus valandos net keturis kartus padidina avarijų riziką, o pervargęs vairuotojas toks pat pavojingas kaip ir apsvaigęs nuo alkoholio.