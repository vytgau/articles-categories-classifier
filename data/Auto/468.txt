Iki šiol D. Jocius ir D. Zvicevičius sėkmingai finišavo dviejuose WRC etapuose Monte Karle bei Švedijoje, greičio ruožuose naviguodami „Peugeot 208 R2“ automobilį. Pastarąjį lietuviai buvo išsinuomavę iš Slovėnijos komandos. Meksikos ralyje „Arctic Energy World rally team“ komandos sportininkai persės į „Ford Fiesta“ bolidą. „Labai norėjome tęsti savo pasirodymą WRC tuo pačiu „Peugeot 208“ automobiliu, tačiau taupydami kaštus nusprendėme išsinuomoti sportinį automobilį iš vietinių. Jei nebūtume radę mums tinkamos alternatyvos, būtų tekę automobilį skraidintis“, – sakė D. Jocius. Paklausus, ar nebijo pasikartojančios praėjusių metų istorijos, kuomet komanda, iš kurios nuomavosi „Mitsubishi Lancer EVO X“, nepateisino lūkesčių, nes buvo per silpnai pasiruošusi, „Arctic Energy World rally team“ komandos pilotas pripažino, kad nerimo yra, bet šįkart pasirinkimą lėmė rekomendacijos. „Šiais metais apsisprendimą išsinuomoti „Ford Fiesta“ automobilį iš Meksikos komandos lėmė gamyklinės „M-sport Ford“ komandos vadovo Malcolmo Wilsono rekomendacija. Juolab, kad vietinės komandos vadovas yra švedas, tai norisi tikėti, kad šįkart viskas bus gerai“, – abejones sklaidė lenktynininkas. Už Atlanto persikėlusiame trečiame WRC etape dalyvaus 31 ekipažas, iš kurių net 8 atstovaus etapo šeimininkei – Meksikai. Lietuviai varžysis „NRC4“ klasėje, kurioje turės tik vieną varžovą iš Kanados Jasoną Bailey. Pastarasis taip pat vairuos tokį patį automobilį kaip lietuviai – „Ford Fiesta“.