Automobilių serviso „Melga“ komercijos direktorius Tomas Baužys sako, kad būtent dėl šios priežasties ant padangų yra tam skirti užrašai. Kuris ką reiškia? T. Baužys sako, kad pirkėjo fantazijai vietos palikta mažai – kiekvienas automobilis turi pakankamai tikslias technines specifikacijas, kokios jo padangos turi būti. Per senos padangos gali būti pavojingos Visų pirma, būtina atkreipti dėmesį į 6 punktu pažymėtus skaičius – serijinį identifikacijos numerį. Anot T. Baužio, šis skaičius rodo, kada pagaminta padanga. „Padangų galiojimo laikas nėra niekur apibrėžtas, yra tiesiog rekomendacijos. Dauguma gamintojų nurodo 10-ies metų laikotarpį – 5 metai iki pardavimo ir 5 metai ant automobilio“, – sako serviso atstovas. Nėra taisyklės, kad senesnės nei 10-ies metų padangos, pragulėjusios sandėlyje, būtinai bus nebetinkamos naudoti, tačiau rekomendacijos yra tokios. „Padanga yra guma – nuo atmosferos poveikio kietėja. Jeigu padangai virš 10 metų, bus sutrūkinėjus, gali būti nesaugu važiuoti. Bet gali ir nesutrūkinėti, jeigu bus gražiai padėta, pavėsyje“, – kalba T. Baužys. Padangos turi būti sertifikuotos naudoti ES Taip pat svarbus yra 9 punktu pažymėtas kodas, mat tai – sertifikatas naudoti padangas Europos sąjungoje (ES). „Visos padangos, kurias galima pardavinėti ES, turi turėti kodą, prasidedantį „E“, o tada kažkokį skaičių – sertifikato numerį“, – kalba komercijos direktorius. Pašnekovas atkreipia dėmesį, kad automobilis, „apautas“ nesertifikuotomis padangomis geriausiu atveju tiesios nepraeis techninės apžiūros, o blogiausiu – jos bus nesaugios. Mitas, kad prabangioms automobilių markėms skirtos padangos yra kokybiškesnės T. Baužys sako, kad 12 punktu pažymėtas kodas nurodo, kokiai automobilių markei pagamintos padangos. Tai nebūtinai reiškia, kad su jomis gali važinėti tik nurodytos markės automobiliai. Tačiau daugelis mano, kad, tarkime, užrašas „MO“, reiškiantis, kad padangos yra skirtos „Mercedes-Benz“ automobiliams, yra geresnės kokybės nei kitos. Tačiau pašnekovas šiai nuomonei prieštarauja – tai nebūtinai kokybės garantas. „Šį įsitikinimą labiau priskirčiau prie mitų. Ar su „MO“ raide, ar be – visos padangos yra vienodai geros, kadangi visos yra sertifikuotos, visos yra kokybiškos. Šios raidės patvirtina, kad padangos tinka „Mercedesams“ ar kitoms markėms. Tačiau tai yra daugiau rinkodariniai triukai“, – kalba pašnekovas. Kas yra svarbiausia? „Šventas dalykas – turi būti „E“ raidė. Išmatavimas, apkrova, greičio indeksas – kokie priklauso automobiliui, tokie ir turi būti. Nė vienas rodiklis neapibūdina padangos kokybės. Lygiai taip pat ir su televizoriais – vienas „Sony“, kitas „Samsung“, bet užrašas nenurodo, ar tai kokybiškas, ar nekokybiškas televizorius“, – lygina T. Baužys. Perkantiems naujas arba naudotas padangas savarankiškai, pašnekovas pataria tiesiog susidaryti techninių specifikacijų sąrašą. „Pirmas variantas – pasižiūrėti, kokios padangos dabar yra uždėtos ant ratlankių. Antras – būna ant durelių arba benzino bako užrašyti, kokių padangų reikia. Trečias – galima pasižiūrėti įvairiuose kataloguose“, – būdus, kaip sužinoti, kokių padangų automobiliui reikia, vardija T. Baužys.