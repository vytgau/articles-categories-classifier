Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2006 m. „Volkswagen Passat B6 2.0 TDI“: amžinas ligonis Smulkių įgimtų trūkumų, blogo galutinio įvertinimo bei serviso klaidų užteko, kad populiariojo „Volkswagen Passat“ reputacija būtų visiškai sugadinta. Jei būtų galima lotynų kalba pavadinti ligą, kuri kamavo „Passat“ viso ilgalaikio testo metu, ji vadintųsi „influenza electronica“. Verčiant į lietuvių, tai chroniškas skausmingas variklio valdymo elektronikos uždegimas. Mūsų pacientas turėjo labai ryškių šios ligos simptomų. Dar blogiau buvo tai, kad serviso specialistai jį gydydami darė rimtų klaidų. Bet pradėkime viską nuo pradžių. Talpus, praktiškas universalas su VW ženkliuku Pažintis su automobiliu, kuris jau daug metų užima ypatingą vietą daugelio europiečių širdyse, prasidėjo dar 2006 m. gegužės mėnesį. Vokiškojo „Auto Bild“ redakcijos aikštelėje išdygo naujutėlis „Passat Variant“, pasirengęs įveikti 100 000 km. Po jo variklio dangčiu – galingas kaip bulius 170 AG, 2.0 TDI turbodyzelinis motoras, maitinamas tiesioginio įpurškimo sistemos purkštukų. Be to, „Comfortline“ versija ir ilgas papildomos įrangos sąrašas, į kurį įeina net navigacijos sistema su spalvotu skystųjų kristalų ekranu, odinis salonas ir šiuolaikinė DSG pavarų dėžė su dviguba sankaba. Beveik idealus variantas! Apie tokios komplektacijos mašiną svajoja daugelis vairuotojų. Taigi niekas neturėtų nustebti, kad iš šio vokiško universalo tikėjomės labai daug. Tai tiesiog „Exclusivwagen“, o ne „Volkswagen“ – taip komentavo vienas automobilį testuojančių vairuotojų. Arktinės žydrynės spalvos „Variant“ nuo pat pradžios buvo pasmerktas sunkiems darbams redakcijoje. Jo užduotys buvo: vežti keliautojus, tampyti sunkias priekabas, fotografavimo ir matavimo įrangą. Reikia pripažinti, kad iš pradžių „Passat“ puikiai vykdė šias pareigas. Testavimo dienoraštyje greitai susikaupė daug pagyrimų. „Maloni, dinamiška mašina, tinkama kelionei, efektyvūs stabdžiai, pasakiškai mažos degalų sąnaudos“, – tai tik kai kurie jų. Vairavusieji „Passat“ gyrė ir kitus jo privalumus: „Nulenkus priekinio keleivio sėdynę ir galinės sėdynės atlošus, automobilis galėtų tapti maža krovinine mašinyte“. Tačiau net ir nenulenkus sėdynių jo bagažinė atitiks ne vieno vairuotojo poreikius – 603 l talpa yra viena didžiausių tarp šios klasės atstovų. Dinamikos testo, surengto šio ilgalaikio išbandymo pradžioje (esant 4396 km ridai), rezultatai buvo puikūs. Įsibėgėjimas nuo 0 iki 100 km/h – per 8,5 sek., tai 0,3 sek. geriau, negu nurodo gamintojas. Stabdymo kelias važiuojant 100 km/h – apie 37 m, o vidutinės degalų sąnaudos – 7,6 l/100 km. Reikia pripažinti, kad automobilis testo pradžioje teikė saugumo jausmą. Visus nustebino ir didelis komfortas, puikios sėdynės, švelniai ir kartu nepaprastai greitai veikianti DSG pavarų dėžė. Beveik visi vairuotojai sutiko, kad šis universalas yra vertas didelių pinigų.   Taip buvo iki to laiko, kol mašina pasiekė 10 000 km ridą. Tuomet ilgalaikio testo dienoraštyje atsirado pirmosios pastabos. Jos buvo skirtos kvailioti pradėjusiai pavarų dėžei. Pajudant iš vietos ar manevruojant aikštelėje pavaros ėmė persijunginėti be jokios logikos, tiesiog atsitiktinai – streikavo elektronika. Net atnaujinus programinę įrangą pavarų dėžės darbas nepagerėjo. Padėtį blogino tai, kad kartais, esant minusinei temperatūrai, įkalbėti automobilį pajudėti atgal pavykdavo tik po kelių bandymų. Vieną šaltą rytą „Auto Bild“ redakcijos darbuotojui sunkiai pavyko išvažiuoti iš požeminio garažo. Blogai veikiančios DSG pavarų dėžės sukeltus nepatogumus priskyrėme prie „sezoninio komforto sumažėjimo“. Kaip ir kondicionieriaus darbą, kuris nepajėgė efektyviai vėsinti salono per didelius karščius. Deja, kiti netobulumai, atliekant ilgalaikį testą, nervino ištisus metus. Pavyzdžiui, kai odometras rodė 18 380 km ridą, turbodyzelinis variklis „kostelėjo“ ir neteko galios. Avariniu režimu veikiančiu varikliu nuvažiavome nuo greitkelio ir artimiausią servisą iki šiol buvęs testo numylėtinis pasiekė ant techninės pagalbos automobilio. Devynios „širdies“ operacijos Variklio „kosulys“ ir galios dingimas tapo testuojamo „Passato“ lėtine liga. Taigi, prasidėjo vizitai į servisus. Po kiekvieno apsilankymo buvo sulaukiama tik trumpalaikio pagerėjimo. Pradedant pakeistu oro srauto matuokliu, du kartus teko keisti degalų siurblį, dar keletą laidų ir elektronikos blokų. „Volkswagen“ mechanikai iš viso atliko net devynias „širdies“ operacijas. Deja, dauguma operacijų dėl neteisingai nustatytos diagnozės nedavė jokio rezultato. Tik paskutinė parodė, kad gedimo priežastis buvo blogas temperatūros daviklis, esantis šalia turbinos. Beje, tai ne vienintelis toks VW dvilitrių turbokompresorinių variklių gedimo atvejis. Tai, kad trūkumo negalėjo diagnozuoti autorizuoto serviso kompiuteris, negalima laikyti pasiteisinimu. Negalime nepaminėti prasto serviso darbuotojų aptarnavimo lygio. Kaip gali būti, kad profesionalūs mechanikai tiesiog pamiršo pritvirtinti akumuliatorių arba per privalomą garantinę patikrą pražiopsojo visiškai nudilusias galinių ratų stabdžių trinkeles? Juk toks neatidumas kelia pavojų kelyje, tuo labiau kad „Passat“ modelių prietaisų skydelyje nėra kontrolinės lemputės, perspėjančios apie trinkelių susidėvėjimą. Užtai yra kitų signalinių lempučių. Eksploatuojant mašiną beveik nuolat mirksėjo priekinio keleivio saugos oro pagalvės, pastovaus greičio palaikymo kontrolės ir išmetamųjų dujų kontrolės sistemos lemputės, informuodamos, kad būtina važiuoti į servisą. Jei kalbėsime apie saugos oro pagalvę, tai buvo tiesiog blogas elektros kontaktas, pastovaus greičio palaikymo sistemos lemputė paprastai užgesdavo iš naujo užvedus variklį, o degančio išmetamųjų dujų kontrolės indikatoriaus priežastis – blogas elektros kontaktas oro padavimo sistemoje (trūkumas buvo pašalintas 2007 m. birželį). „Passat“ „vaikystė“ nebuvo lengva Per trejų metų šeštos kartos „Passat“ istoriją „Volkswagen“ skelbė net kelias modelio remonto kampanijas. Dažniausiai jos buvo susijusios su TDI versija: trūkusi alyvos aušintuvo atrama, galinti sukelti alyvos nutekėjimą, valytuvų varikliuko gedimas ir galimas stabdžių sistemos gedimas, pastebėjus, kad sulenkimo vietoje gali nutrūkti vamzdelis, dėl kurio sutrinka stabdžių stiprintuvo darbas. Išvardyti gedimai daugiausia pastebėti automobiliuose, gamintuose nuo 2005 m. kovo iki 2006 m. rugpjūčio. Gamintojas kai kuriuos „Passat“ remontavo ir dar dėl dviejų priežasčių: atsisukusios vairo sistemos veržlės bei savaiminio sankabos sistemos užsidegimo grėsmės (dėl to, kad vienas diskas trinasi į pavarų dėžės korpusą). Pastarasis trūkumas pastebėtas automobiliuose, gamintuose nuo 2004 m. rugsėjo iki 2005 m. birželio. Žinoma, VW koncernas vertas pagarbos už tai, kad prisipažino padaręs klaidų ir šalino jas nemokamai. Tačiau tokių gedimų iš viso neturėjo būti. Šiaip ar taip, iki pat ilgalaikio testo pabaigos važinėta baiminantis, kad kas nors suges. Galutinai problemos dėl testuoto universalo baigėsi tik išardžius jį dalimis. Įdomu tai, kad skrodimas parodė, jog „Variant“ vidiniai „organai“ buvo labai geros būklės. Per didelio susidėvėjimo ar rūdžių požymių nebuvo matyti. Testuoto „Passat“ būtų laukęs ilgas gyvenimas. Žinoma, jei jo nebūtų ištikusi eilinė „influenza electronica“. Gedimai ir remontai 24 368 km Pakeistas oro srauto matuoklis ir degalų siurblys (dėl sumažėjusios variklio galios; pagal garantiją). 27 275 km Po remonto, atlikto nuvažiavus 24 368 km, automobilio būklė nepagerėjo. Teko keisti degalų purkštukus (pagal garantiją). 40 297 km Įprastas garantinis remontas. Pašalintas priekinės keleivio saugos oro pagalvės gedimas (pagal garantiją). Pakeistos priekinės stabdžių trinkelės. Stabdžių diskų būklė gera (158,7 Eur). 69 599 km Atnaujinta variklio kompiuterio programinė įranga (pagal garantiją). 96 713 km Po to, kai kelis kartus buvo dingusi variklio galia, profilaktiškai pakeistas išmetamųjų dujų temperatūros daviklis (pagal garantiją). 96 997 km Ankstesnės priemonės nedavė rezultatų. Dar kartą pakeisti degalų purkštukai (pagal garantiją). Komentarai išardžius po testo ... dėl variklio galios dingimo Deja, labai ilgai ieškojome gedimo. Problemų priežastis buvo daviklis (T3). Rasti geresnį šios detalės tiekėją nebuvo lengva. Todėl testuojamame automobilyje per pirmąjį remontą buvo įmontuotas toks pats elementas. Deja, ir šis daviklis sugedo. Nuo 2007 m. gaminamuose modeliuose šios problemos nebėra. ... dėl degalų purkštukų keitimo du kartus Išsamiai ištyrus pirmą kartą pakeistus elementus paaiškėjo, kad ši operacija atlikta be reikalo. Gedimo priežastis buvo jau minėtas daviklis (T3). Antras keitimas buvo pagrįstas, nes purkštukai užsikimšo. Dabar siūlome klientams valyti juos ultragarsu. Išvada Nepaprastai praktiškas kėbulas, solidi mechanika, puikios važiavimo savybės, greita ir patikima DSG pavarų dėžė. Argi „VW Passat“ nėra ideali vidutinės klasės mašina? Deja, ne. Prasta elektronika gadina gerą maratono bėgiko iš Volfsburgo (Vokietija) įvaizdį. Jei pridėsime kvailas serviso meistrų klaidas bei „vaikiškas ligas“, be kurių šis modelis ilgalaikio testo metu neapsiėjo, tai gausime tik vidutinį vidutinės klasės automobilio įvertinimą. Po „Polo“ ir „Touran“ tai jau trečias „Volkswagen“ modelis, kuris mus smarkiai nuvylė. Šio ilgalaikio testo rezultatas turėtų priversti inžinierius iš Volfsburgo gerokai susimąstyti. Galutinis įvertinimas 2– Techniniai gamintojo duomenys Variklis – tipas/cilindrų sk./vožtuvai: turbodyz./L4/16 Darbinis tūris (cm3): 1968 Maks. galia AG esant aps./min.: 170/4200 Maks. sukimo momentas (Nm esant aps./min.): 350/1800 Maks. greitis (km/h): 218 Pavarų dėžė: 6/mech. Stabdžiai – priek./gal.: disk. vent./disk. Ilgis/plotis/aukštis (mm): 4774/1820/1517 Padangų dydis: 205/50 R 17 Automobilio svoris/kraulumas (kg): 1670/500 Bagažinės talpa (l): 603/1731 Degalų bako talpa (l): 70