Iš esmės ir dabar automobiliai, kurie neturi techninės apžiūros lapo ar nėra apdrausti privalomuoju civilinės atsakomybės draudimu, negali dalyvauti eisme – šios tvarkos keisti nesiūloma. Tačiau po 180 dienų netvarkingas automobilis automatiškai braukiamas iš registro – būtent šią dalį užsimota pakeisti. Tokiai Saugaus eismo automobilių keliais įstatymo pataisai antradienį Seime pritarta bendru sutarimu po svarstymo. „Neatlikta ar negaliojanti motorinės transporto priemonės ir (ar) priekabos privalomoji techninė apžiūra arba kad motorinė transporto priemonė ir (ar) priekaba neapdrausta transporto priemonių valdytojų civilinės atsakomybės privalomuoju draudimu, arba kad nesumokėti valstybės nustatyti su transporto priemone ar jos dalyvavimu viešajame eisme susiję mokesčiai, Lietuvos Respublikos kelių transporto priemonių registro tvarkytojo sprendimu leidimas tokiai motorinei transporto priemonei ir (ar) priekabai dalyvauti viešajame eisme sustabdomas (išskyrus motorines transporto priemones ir (ar) priekabas, turinčias leidimą nuvykti į transporto priemonių techninės apžiūros įmonę privalomosios techninės apžiūros atlikti)“, – skelbiama naujojoje įstatymo redakcijoje, nebepaliekant terminų. Pagal dabar galiojančią tvarką, dėl kažkurios priežasties per 180 dienų nesusitvarkius privalomų transporto priemonės dokumentų, reikia ne tik tai atlikti (gauti techninės apžiūros taloną ar apsidrausti civilinės atsakomybės privalomuoju draudimu, ar abu), bet ir tada vykti į „Regitros“ padalinį registruoti automobilį iš naujo (gauti naują techninį pasą). Nauja tvarka lems, kad panaikinus draudimo dalyvauti eisme priežastį toks draudimas bus naikinamas automatiškai ir vairuotojui nieko daugiau daryti nebereikės. „Jei iki šiol buvo išregistravimas, tai dabar bus leidimo dalyvauti eisme stabdymas. Dabar bus taikoma tokia sąvoka. Dabar žmogui niekur nereikės kreiptis, viskas bus atstatoma automatiškai. Tuo tarpu dabar reikia kreiptis į „Regitrą“ ir pateikti dokumentus. Techninę apžiūrą ar draudimą jie mato sistemoje, tačiau po didelės avarijos reikia ekspertizių, kurias reikėjo pateikti „Regitrai. Taigi tai keičiasi“, – DELFI sakė įstatymo pataisas pristatęs Seimo narys Julius Sabatauskas. Jei automobiliui bus uždrausta dalyvauti eisme, leidimas grįžti bus suteikiamas automatiškai, kai sutvarkomi visi reikiami dokumentai. „Pašalinus priežastis, lėmusias motorinės transporto priemonės ir (ar) priekabos leidimo dalyvauti viešajame eisme sustabdymą, Lietuvos Respublikos kelių transporto priemonių registro tvarkytojas panaikina šio leidimo sustabdymą ir motorinė transporto priemonė ir (ar) priekaba vėl gali dalyvauti viešajame eisme. Draudimo motorinei transporto priemonei ir (ar) priekabai dalyvauti viešajame eisme metu šių transporto priemonių ir (ar) priekabų valstybinio registracijos numerio ženklai laikomi negaliojančiais“, – rašoma pataisos tekste. Ši pataisa įsigalios Seimo nariams jas patvirtinus dar vienu balsavimu dėl priėmimo ir pasirašius prezidentei. Pagal pataisos rengėjų numatytus terminus, Lietuvos Respublikos vidaus reikalų ministras ir Lietuvos Respublikos susisiekimo ministras iki 2017 m. gruodžio 1 d. turės priimti šio įstatymo įgyvendinamuosius teisės aktus, o pataisos turėtų įsigalioti 2018 m. gegužės 20 d.