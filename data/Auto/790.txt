Šiek tiek detaliau apie 2018-ųjų planus – iš paties M. Samsono lūpų. – Martynai, tu pirmas padavei paraišką startuoti „Winter Rally“. Nori išbandyti naujus automobilio konstrukcinius sprendimus ar tiesiog pasiilgai lenktynių? – Jei nepatiktų automobilių sportas, tikrai užsiimtume kažkuo kitu. Kadangi dėl ralių gyvename didesnę dalį sąmoningo savo gyvenimo, šie metai nebus išimtis – dalyvausime visose įmanomose varžybose. Motyvacijos kol kas netrūksta. – Šį sezoną važiuosi tuo pačiu „BMW M3X“ automobiliu? Kaip jis buvo tobulinamas tarpsezonio metu? – Jei vienu sakiniu, tai padarėm keletą kompromisų mašinos valdomumo sąskaita, siekdami didesnio patikimumo. Bandėm išgaudyti įvairiais smulkmenas, kurios erzino ne laiku sugesdamos. – Ar svarstėte galimybę persėsti į gamyklinį R5 ralio automobilį? – Tikrai ne, nes tai iš esmės kertasi su mūsų filosofija: patys esame sportinių agregatų kūrėjai ir gamintojai. Įsigijus R5 mašiną erdvės kūrybai apskritai neliktų. Vadinasi, prarastume galimybę testuoti savo pačių idėjas realiomis sąlygomis. Artimiausiu metu dirbsime būtent pagal tokį algoritmą. – Kokia jūsų šių metų sportinė programa: ar planuojate startuoti kaimyninių šalių ralio čempionatuose? – Taip. Šia prasme sezonas bus gerokai intensyvesnis. Važiuosime visuose Latvijos ralio pirmenybių etapuose, į kuriuos tik suspėsime. Be to, turime minčių pristatyti savo techniką Ukrainoje ir Rusijoje vykstančiose varžybose. Jei viskas klostysis sklandžiai – keliausime į Ameriką, kur pakankamai intensyviai dirbame kaip sportinių transmisijų gamintojai. Ten startuosime išsinuomotu automobiliu. – Tavo sūnus šiais metais startuos ralio kroso čempionate? Akivaizdu, kad turėsi gerokai daugiau rūpesčių ir būsi priverstas dalyti dėmesį. – Kajus važiuos „Touring Car“ klasėje su 2.0 litro darbinio tūrio variklį turinčiu „BMW E30“. Mano tėtis čia startuos su galiniais ratais varomu „Volkswagen Polo“. Jiems abiems per sezoną nusimato 16 varžybų Estijos ir Latvijos čempionatuose. Beje, pas kaimynus ralio krose konkurencija labai stipri, todėl ten vien prasibrauti į finalus, iš tiesų, reikia labai pasistengti. 12-asis „Winter Rally“ startuos jau kitą šeštadienį, sausio 27 d. Lenktynininkai turės įveikti 7 greičio ruožus Utenos ir Molėtų apylinkėse. Savo jėgas ralyje išmėgins ne tik lietuviški ekipažai, bet ir lenktynininkai iš kaimyninės Latvijos, Didžiosios Britanijos, Suomijos, Čekijos, Baltarusijos. Žiūrovus organizatoriai tarptautinį ralį kviečia stebėti Utenos festivalio miestelyje ar Molėtų žiūrovų zonoje. Visą dieną festivalio miestelyje ralio fanai galės ne tik džiaugtis lenktynininkų kovomis, bet ir pasimėgauti įvairių pasaulio virtuvių patiekalais, pasišildyti prie laužo, išmėginti įvairias pramogas. Ralio fanai galės pasivažinėti su pikapo „Dodge“ pagrindu pagamintu visureigiu, kurio kėbulo ilgis siekia net 6,2 m, o aukštis – beveik 4 m. Tačiau didžiausią įspūdį daro jo ratai, kurių skersmuo siekia net 1,7 m, o svoris – 150 kg. Greičio mylėtojams pirmą kartą šiais metais bus suteikta reta ir unikali galimybė važiuoti greičio ruožu šturmano kėdėje su patyrusiais ralio meistrais. Europos čempionas Aurelijus Simaška ir Lietuvos čempionas Alvydas Albrechtas kiekvieną norintį supažindins su autosportu iš labai arti. Utenos festivalio miestelyje veiks Lietuvos automobilių kelių direkcijos palapinė, kurioje savanoriai primins saugaus eismo taisykles, dalins atšvaitus, kvies sudalyvauti viktorinose. Jau antrus metus iš eilės miestelyje pramogos lauks ir mažųjų žiemos linksmybių gerbėjų: šildomoje palapinėje jie galės sudalyvauti piešinių konkurse, pažaisti smiginį, išmėginti 3D akinius.