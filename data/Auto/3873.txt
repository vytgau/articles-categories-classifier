„Mūsų (servisų) infrastruktūra auga kartu su klientų poreikiais. Iki šių metų pabaigos mes dvigubai padidinsime automobilių „Tesla“ pardavimus (Vokietijos rinkoje), o aptarnavimo centrų kiekį praplėsime iki 26. Taip pat daugiau kaip du kartus padidinsime darbuotojų skaičių. Be to, mūsų automobiliai servisuose lankosi kur kas rečiau, negu konkurentų. Daugeliu atvejų apsilankymą servise pakeičia programinio aprūpinimo atnaujinimas, – teigė J. Rudatas. – Taip pat galvoju apie tai, kokios bus galimybės, kai „Tesla“ modeliai netrukus taps visiškai autonomiški. Jie patys prisistatys į serviso centrus“. Daugiau jokių detalių J. Rudatas neatskleidė. Ar „Tesla“ vadovybė iš tikrųjų planuoja autopiloto sistemoje įdiegti tokią funkciją, ar tai buvo tik aukšto vadovo pamąstymai, lieka neaišku. Šiuo metu naudotis autopilotais gali abu „Tesla“ modeliai: hečbekas „Model S“ ir miesto visureigis „Model X“. 2016 metais ši elektrinių automobilių gamintoja skelbė patobulinusi autopiloto sistemą aštuoniomis aplinkinio matymo kameromis, 12 atnaujintų ultragarso jutiklių, modifikuotu radaru ir kompiuteriu, kuris savo produktyvumu ankstesnę versiją pranoksta 40 kartų. Autopilotas bus prieinamas ir šiuo metu prekybai ruošiamų, „biudžetinių“ elektromobilių „Model 3“ vairuotojams.