Jo giminystės ryšiai su sėkmingai Europoje jau beveik ketvertą metų parduodamu „Peugeot 2008“ modeliu buvo suplanuoti gerokai prieš prancūzų apsipirkimą. Vienatūrį „Meriva“ pakeitusiame SUV po kėbulu slypi tie patys varikliai, greičių dėžės, analogiška platforma ir dar galybė smulkesnių sprendimų – net navigacijos įranga tokia pati. O patys maloniausi dalykai ateina iš „Opel“: tai šios markės arkliukas – itin komfortiškos sėdynės, patogus vairas ir subtiliai, minkščiau nei „Peugeot 2008“ suderinta pakaba – trys dalykai, labai patikę ilgoje kelionėje. Bet nepatiko garso izoliacijos trūkumas. Vos tik automobilis perkopia 90 km/val. greitį, salone ima ūžti it lėktuve: aiškiai girdima oro srautų kova su kėbulu, o dinamiškiau bėgėjantis smarkėliau triukšmauja ir trijų cilindrų benzininis motoras. Pasirinkimo laisvė Bandėme 1.2 litro darbinio tūrio galingesnę 130 AG 230 Nm versiją (galima rinktis 110 AG) – tai „PureTech“ variklis iš „Peugeot“, kuris šiemet buvo pripažintas geriausiu pasaulyje „International Engine of the Year“ rinkimuose, kategorijoje nuo 1 iki 1,4 litro. Tai – jau trečias iš eilės šio motoro laimėjimas. Ir ne už gražius vožtuvus: jis sėkmingai paneigia bet kokius mitus, būdamas labai gyvybingas ir elastingas, o greitkelyje nuolatinė turbinos pagalba leidžia automobiliui be vargo staigiai pagreitėti ir nuo startinio 110 ar 120 km/val. greičio. Vienintelė bėda, važiuojant azartiškai degalų sąnaudos gerokai skirsis nuo gamintojo nurodomų: mieste nesunkiai pasiekia 8 litrų vidurkį (gamintojo deklaracijoje nurodomas vidurkis mieste 5,9 l), o autostradoje – apie 6,7 l (deklaracija 4,7 l). Tačiau elgiantis apgalvočiau galima nesunkiai tilpti į maždaug 6 litrus bendro vidurkio (5,1 l). Mums per beveik 900 km kelionę sekėsi visaip, tad ir galutines sąnaudas fiksavome 6,3 litro vidurkio. Bet kokiu atveju, smagu, kad vairuotojui suteikta pasirinkimo laisvė: važiuoti ekonomiškiau ar dinamiškiau, nes pavyksta abu variantai. „Crossland X“ taip pat galima rinktis su to paties motoro silpnesne 110 AG 205 Nm versija, atmosferiniu 1.2 litro 81 AG 118 Nm varikliu ir turbodyzelinėmis 1.6 litro 99 arba 120 AG (254 arba 300 Nm) jėgainėmis. Galia į „Crossland X“ ratus perduodama per penkių arba šešių pavarų mechanines greičių dėžes arba šešių laipsnių „automatą“. Mūsų bandytame modelyje sumontuota 6 pakopų mechaninė greičių dėžė kiek erzino netiksliu pavarų perjungimo mechanizmu, tačiau pačios pavaros ilgos ir padeda dar geriau atsiskleisti smagiai besisukančiam varikliui. Kaip ir minėjau teksto pradžioje, „Crossland X“ pakaba minkštesnė nei „Peugeot 2008“, duobes „sugeria“ tyliai, o kėbulas posūkiuose stabilizuojamas be priekaištų. Kaip ir giminaitis iš Prancūzijos, „Crossland X“ bus varomas tik priekine ašimi. Daugiau pliusų nei minusų Bandytame aukščiausio iš trijų siūlomų „Innovation“ įrangos lygio automobilyje buvo standartiškai sumontuota išvažiavimo iš juostos perspėjimo ir pastovaus greičio palaikymo sistemos, LED dienos žibintai, „Onstar“ komunikavimo sistema (automatiškai iškviečia pagalbos tarnybas, patekus į avariją), dviejų zonų klimato kontrolė ir kiti patogumai. Standartiškai automobilyje montuojama „Opel“ multimedija „IntelliLink 4.0“, su septynių colių įstrižainės centriniu lietimui jautriu ekranu ir „Apple CarPlay“ bei „Android Auto“ funkcionalumu, tačiau mūsų automobilyje už papildomus 555 eurus buvo įdiegta naujausia 5.0 versija ir 8 colių ekranas. Taip pat už papildomą mokestį sumontuoti 17 colių skersmens ratlankiai (202 eurai), bevielis mobiliųjų įrenginių įkroviklis, automatiški žibintai, stogo bagažinės laikiklių bėgeliai, parkavimo jutikliai, panoraminė galinio vaizdo kamera (beje, visiškai neapsaugota nuo teršimosi) ir įvairūs kiti papildai. Riebus pliusas gamintojams už didelį ir aiškiai skaitomą pagrindinį ekraną su nesunkiai perprantamu meniu, o papildomus 353 eurus kainuojantis holografinis displėjus vairuotojo akių lygyje rodo ne tik automobilio greitį, leistiną kelyje greitį, bet ir navigacijos rodmenis, kai priartėja posūkis ar pan. – labai patogu. Salono ergonomika susilaukė daugiau pagyrų nei priekaištų: prietaisai išdėstyti gerai matomose vietose, valdikliais neapkrauta, mygtukų kiekis sumažintas. Po užlenkiamu porankiu esanti dėtuvė mažoka, bet centrinėje konsolėje įrengta patogi vieta laikyti telefonui (su apšvietimu, puiki mintis!), kurį galima įkrauti bevieliu būdu („Android“ įrenginius). Čia pat ir keletas USB jungties lizdų, bet jų nėra gale sėdintiems – ten, deja, tik 12 V rozetė. Užtat gale sėdintiems yra netikėtai solidi erdvė tiek kojų, tiek galvų lygyje. Tik automobilio salonas siaurokas – priekyje sėdintys vis suskelia tostą alkūnėmis, o gale realiai patogiai galima sėdėti tik dviese. 410 litrų talpos bagažinėje pakanka vietos dviejų žmonių kelionių daiktams. Kas juo važiuos? Mano vertinimu, „Crossland X“ turėtų patikti jaunoms šeimoms, kurios dar neturi vaikų (nors į lygiai metro pločio bagažinę mums be vargo šalia kitų daiktų įtilpo sulankstytas sportinis vežimėlis ir paspirtukas), ar aktyvų gyvenimą mėgstantiems vienišiams. Jaunimą turėtų traukti ir žaismingas, šiuolaikiškas automobilio eksterjeras, siūlantis šių dienų mados klyksmą – galimybę rinktis dvigubą dažymą, kaip ir bandytojo automobilio, kuriam melsvas kėbulas ir baltas stogas puikiai tiko vasariškai nuotaikai. Automobilis savo dydžiu (ilgis – 4212 mm, plotis – 1765 mm, aukštis – 1605 mm, atstumas tarp ašių – 2605 mm) „Opel“ krosoverių gamoje įsispraudžia žemiau „Mokka X“ (nors turi 50 mm ilgesnę ratų bazę nei šis) ir netrukus Frankfurte debiutuosiančio „Grandland X“. Ispanijoje surenkamo „Crossland X“ kaina Lietuvoje šiuo metu prasideda nuo 15 tūkst. 95 eurų už automobilį su benzininiu 1.2 l 81 AG varikliu, mechanine 5 pavarų dėže ir viduriniu „Enjoy“ įrangos lygiu (bazinio lygio modelis bus siūlomas nuo sausio ir tada taps pigiausiuoju gamoje – nuo 13 tūkst. 935 eurų).  Analogiškos įrangos automobilis su turbobenzininiu 110 AG motoru kainuos nuo 16 tūkst. 506 eurų, pigiausia dyzelinė versija su 1.6 l 99 AG motoru – nuo 16 tūkst. 154 eurų. „Crossland X“ automobiliams „Opel“ siūlo prailgintą 4 metų arba 120 tūkst. km ridos garantiją. Mūsų bandytojo modelio startinė kaina – 18 tūkst. 503 eurų, o su papildoma įranga – 23 tūkst. 53 eurai. Europoje, panašu, kad šis modelis jau kelia nemenką susidomėjimą, mat vien per pirmus kelis mėnesius nuo jo pristatymo „Opel“ (kartu su Didžiosios Britanijos analogu „Vauxhall“) sugebėjo gauti virš 50 tūkst. automobilių užsakymų. Kaip jam seksis Lietuvoje, pamatysime ateityje. Kas labiausiai patiko: Azartiškas variklis, puikios sėdynės. Kas labiausiai nepatiko: Nepakankama garso izoliacija.