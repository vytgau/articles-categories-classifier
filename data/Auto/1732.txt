Kaip rašoma pranešime žiniasklaidai, ROK kategorijos finalinės sezono lenktynės Lonato trasoje visuomet yra išskirtinis įvykis kartingo pasaulyje. Daugelio šalių nacionalinių čempionatų nugalėtojai gauna vardinius kvietimus į šį, jau 15 kartą, vykstantį renginį. O gausų dalyvių būrį papildo nemažai didelės konkurencijos suviliotų kitose jaunimo kategorijose lenktyniaujančių greitų sportininkų ir komandų. Po beveik savaitę vykstančių treniruočių, kvalifikacinių ir atrankinių važiavimų tik 34 lenktynininkai gauna teisę startuoti finale. „Treniruotes pradėjome pirmadienį ir po truputį greitėjau man gerai pažįstamoje trasoje. Komanda turi daug važiuoklės ir karbiuratoriaus nustatymo duomenų iš ankstesnių varžybų, bet pasirodė, kad trasos ir oro sąlygos šią savaitę buvo iškirtinės ir viską reikėjo atrasti iš naujo. Susidorojome su šia užduotimi ir jau kvalifikacijoje buvau ketvirtas savo grupėje, o tai užtikrino visų atrankos lenktynių startą iš 4 starto pozicijos. Gerai, kad priekyje, blogai, kad į pirmą posūkį visuomet turėjau atvažiuoti išorine trasos dalimi. Trasos specifika tokia, kad porinės starto pozicijos dar visuomet šiek tiek pralaimi dėl aštresnio išvažiavimo į starto tiesiąją kampo. Bet susidorojau ir su šia užduotimi. Trečia, ketvirta, penkta ir antra atrankose iškovotos vietos leido tikėtis bent 5 starto pozicijos finale, bet ketvirtame atrankos važiavime finišavau 7 vietoje. Ne dėl to, kad negalėjau greičiau, o dėl to, kad tikro lenktyniavimo turėjome tik vieną ratą. Pirmus pora lenktynių ratų visuomet tvyro šiokia tokia sumaištis, kol 34 lenktynininkai nepasiskirsto tolygiau pagal savo greitį. Čia bet kokiu atveju reikia išvengti avarijų, kurios nublokštų labai toli, taigi lyderiai būna pakankamai atsargūs. Bet startuojantys iš rikiuotės vidurio veržiasi pirmyn ir dažnai nutinka įvairių incidentų.  Taip buvo ir šį kartą. Antro rato pabaigoje didelė avarija įvyko starto tiesiojoje, todėl teisėjai iškėlė geltonas vėliavas ir „Slow“ lenteles, kurios reiškė, kad lenkti negalima ir reikia važiuoti lėtai. Pakartotinas startas buvo duotas tik išvažiuojant į paskutinį ratą, taigi laiko sėkmingoms atakoms nebeliko,“- apie pasiruošimą finalui pasakojo G. Grinbergas. Finale, startavęs iš 9 vietos, G. Grinbergas aplenkė dar du varžovus ir finišavo 7. „Kaip visuomet, kai finale varžosi patys stipriausi, daug netikėtumų nutikti negali. Pernai mes trys atitrūkome nuo persekiotojų, šiemet kitiems lenktynininkams pavyko tai padaryti. Paanalizavus visų 16 ratų įveikimo laikus, matyti, kad bent pusė sportininkų važiavo labai stabiliai ir greitai. Džiaugiuosi, kad ir šiemet pavyko išlikti stipriausiųjų gretose, tuo pačiu šiek liūdna, kad nepavyko gražuolės taurės parvežti į Lietuvą“, – pasirodymą 2017 metų „ROK Junior“ pasaulio čempionate reziumavo G. Grinbergas. Lenktynių savaitgalio metu Lietuvos lenktynininkas susitiko su kelių gamyklinių kartingo komandų vadovais ir „Formulės 4“ komandų savininkais. Diskutuota apie 2018 metų sezono planus, sulaukta įdomių pasiūlymų iš pirmaujančių kartingo ir F4 komandų. Jau dabar aišku, kad kitąmet G. Grinbergas nebelenktyniaus savo ilgametės komandos „BirelART Poland by WTR“ gretose. „Noriu labai padėkoti komandos savininkui Wiktorui Turkiewicziui ir mano mechanikui Marcinui Binkowskiui. Su jais praleidau beveik šešerius metus, iškovojome daug pergalių ir tapome lyg viena šeima. Neatsisveikiname, nes tikiuosi, kad ateityje šioje komandoje vėl startuos greitas lietuvis, kuriam aš galėsiu padėti jau kaip treneris ir mechanikas. O dabar man reikia žengti tolyn. Per artimiausią mėnesį turime apsipręsti, ar 2018 metais su viena iš gamyklinių komandų varžysiuos aukščiausioje kartingo lygoje – Europos ir Pasaulio čempionatuose, ar jau kitąmet mano keliai pasuks į vieną iš Europos nacionalinių „Formulės 4“ čempionatų. Viskas priklausys nuo daugybės aplinkybių, taip pat ir mano rėmėjų pageidavimų“, – kalbėjo G. Grinbergas ir pažadėjo apie savo planus paskelbti lapkričio mėnesį.