Draudimo bendrovės „Gjensidige“ duomenimis, Lietuvoje už motociklo vairo dažniausiai sėda 40-44 metų didžiųjų miestų gyventojai, kurie kiekvienais metais keliuose elgiasi vis atsakingiau. „Lietuvos motociklininkai savo ir kitų eismo dalyvių saugumu šiais metais pasirūpino ne paskutinėmis dienomis, o iš anksto – pavasario pradžioje. Prieš sezono pradžią net kelis kartus išaugo besikreipiančių motociklų savininkų skaičius. Pastebima tendencija, kad 33 proc. jų savo plieninius žirgus privalomuoju civilinės atsakomybės draudimu apdraudžia visam sezonui – renkasi pusės metų trukmės draudimą. Šiemet tik 12 proc. pasirinko vieno mėnesio trukmės draudimą. Motociklininkų atsakingas elgesys kelyje vis labiau pastebimas, o statistika rodo jų rūpestį savo ir kitų eismo dalyvių saugumu“, – sakė draudimo bendrovės „Gjensidige“ Draudimo produktų, rizikos vertinimo ir kainodaros vadovas Baltijos šalims Andrius Dambrauskas. Jo teigimu, motociklas Lietuvoje – didmiesčių vairuotojų transporto priemonė. „Bendrovės duomenimis, daugiau nei 40 proc. motociklų savininkų gyvena didžiuosiuose šalies miestuose. Matome, kad ši transporto priemonė Lietuvoje – prabangos prekė, ją dažniausia įsigyja kaip papildomą transporto priemonę, kuri yra skirta laisvalaikiui ir pramogoms“, – kalbėjo A. Dambrauskas. Jis atkreipė dėmesį, kad tokia paskirtis turi ir kitą pusę. Išriedėdami į gatves sezoniškai, kai kurie motociklų vairuotojai stokoja įgūdžių, o tai gali tapti eismo įvykių priežastimi. Draudikas atkreipė dėmesį, kad daugiausia nelaimių gali sukelti per didelis greitis, kai motociklų savininkai nusprendžia perlėkti miestų gatvėmis. „Motorolerių savininkai kartais užsimiršta, kad turi tokias pačias pareigas, kaip ir automobiliai. Jie pradeda „nardyti“ tarp eismo juostų, kliudo automobilius, nubrėžia dureles ar apgadina veidrodėlius.“, – pastebėjo A. Dambrauskas. 7 patarimai, kaip keliuose jaustis saugiu už motociklo vairo: 1. Visada įvertinkite stabdymo kelią, nes jis, priklausomai nuo modelio bei gamtos sąlygų, gali būti ilgesnis negu automobilio. 2. Tik naujesni motociklų modeliai turi stabdžių antiblokavimo (ABS) sistemą, todėl, prireikus staigiai stabdyti atsiranda didelis pavojus užblokuoti ratus. Efektyviausi yra priekiniai stabdžiai, tačiau priekinio rato kontakto plotas yra mažesnis negu galinio, todėl priekinio rato užblokavimo rizika yra didesnė. 3. Visada pasirinkite saugų greitį ir nepervertinkite savo galimybių. Dėl savo gabaritų ir manevringumo motociklai mažiau pastebimi kitų vairuotojų, o tai – ir didesnė avarijos rizika. 4. Įvertinkite kelio dangos būklę, nes ji važiuojant motociklu yra daug reikšmingesnė nei vairuojant keturių ratų transporto priemonę. 5. Visada dėvėkite motociklininko aprangą, geriausia – turinčią sertifikuotas nugaros, pečių, alkūnių, kelių apsaugas, specialius batus ir būtiniausiai – šalmą. Ryškus šalmas – ne tik išskirtinis akcentas, bet ir galimybė būti labiau matomam kitų eismo dalyvių. 6. Netaupykite lempučių. Pasirūpinkite, kad veiktų ir būtų įjungti visi žibintai. Dažniausiai motociklas ir motociklininkas yra tamsūs – žibintai padeda geriau jus matyti. 7. Kelyje galvokite apie save ir apie mažiausiai 10 kitų eismo dalyvių. Jei sakoma, kad automobilio vairuotojas turi galvoti apie save ir kitą vairuotoją, tai motociklininkas turi keliskart daugiau atsakomybės.