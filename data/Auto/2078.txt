Tačiau yra vienas labai paprastas būdas sukčius demaskuoti. Kaip viskas veikia Rolandas Bučnys internete paskelbė apie parduodamą „Opelį“. Netrukus atsirado tariamas pirkėjas iš Ukrainos. Prasidėjo susirašinėjimas el. laiškais. „Ką tik baigiau pervedimą. Jūs gausite patvirtinimo laišką iš „PayPal“. Patikrinkite savo pašto dėžutę, kad patvirtintumėte. Norėčiau, kad atsiųstumėte man adresą, kuriuo būtų galima pasiimti automobilį. Be to, aš papildomai pervedžiau 500 eurų sumą už laivybos agento rinkliavą. Esu įsitikinęs, kad pastebėjote, kad pagal „PayPal“ politiką turėsite išsiųsti papildomą sumą į laivybos kompanijos būstinę per „Western Union“, – laiške dėsto tariamas pirkėjas. „Viskas, ką jums reikia padaryti, kad atliktumėte perkėlimą, tai nueiti į bet kurį pašto skyrių ir pervesti 500 eurų. Tuomet mes galėsi tęsti pasiruošimą transportavimui“, – toliau rašo sukčius. Iš pirmo žvilgsnio lyg viskas ir tvarkoje, tačiau lietuvis suprato, kad čia kažkas ne taip. Trečias kartas Į DELFI kreipęsis R. Bučnys „PayPal“ sistema naudojasi ne pirmą kartą, tad puikiai išmano jos veikimo principą. „Kai pervedi pinigus, gauni iš „PayPal“ laišką, kad iš jūsų sąskaitos buvo paimta tam tikra suma pinigų, o jie nukeliavo adresatui. Reikia pasakyti, kad tai buvo jau trečias kartas, kai susiduriu su sukčiais. Kartais tiesiog pažaidžiu su jais, nes iš karto matosi, kad norima apgauti, laiškai nekokybiški, o dabar viskas buvo padaryta taip profesionaliai, kad net nustebau“, – pasakojo R. Bučnys. Taigi gavęs laišką apie tariamą pinigų pervedimą, automobilio pardavėjas nepatingėjo jo paanalizuoti. „Jei nebūčiau atsidaręs skyrelio „Išsami informacija“ tai nieko nesuprasčiau. Viskas atrodė tvarkingai – „PayPal“ paštas, viskas tvarkoje. Tačiau, pradėjus domėtis išsamiau, viskas paaiškėjo“, – pasakojo R. Bučnys. Sukčiai bandė iš lietuvio išvilioti 500 eurų, kuriuos esą jam pervedė. „Gavau iš „PayPal“ laišką, kad mano sąskaita papildyta tam tikra suma už automobilio pardavimą. Tada gavau laišką, kad pervesta 500 eurų daugiau, tam kad sumokėčiau kurjeriui, kuris tą mašiną iš manęs paims. Tačiau pinigus turiu sumokėti jau ne per „PayPal“, o per „Western Union“. Tada pinigų jau nesusigrąžinsi. Tai realiai aš būčiau turėjęs pinigus nusiimti, eiti į paštą ir pervesti“, – pasakojo vyras. Yra vienas labai paprastas būdas išsiaškinti, ar jūsų nemausto – tiesiog pasitikrinti sąskaitą ir įsitikinti, ar pinigai įkrito. „Aš tiesiog atsidariau „PayPal“ sąskaitą ir patikrinau, yra pinigai ar ne. O gal bus toks, kuris nepažiūrės – tiesiog gaus netikrą „PayPal“ laišką ir patikės netikrinęs. Tiesiog nusiims pinigus ir perves“, – teigė pilietiškas lietuvis. Lietuvos policijos komunikacijos vadovas Ramūnas Matonis teigia, kad pranešimų apie internetinius sukčius sulaukiama ne taip ir dažnai. „Pranešimų esame gavę, bet retai. Šiuo metu tokių tyrimų mes neturime“, – teigė R. Matonis.