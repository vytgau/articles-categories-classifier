Kaip rašoma pranešime žiniasklaidai, „Nissan“ kompanija pateikė unikalią idėją – „X-Trail 4Dogs“ koncepcinį modelį, kuris yra tinkamas automobilis ne tik išvykoms su šeima, bet ir jų keturkojams augintiniams. „X-Trail 4Dogs“ yra išskirtinai šunims skirtas krosoveris, kurio bagažinė buvo visiškai perdaryta, kad užtikrintų patogią 445 litrų erdvę, kurioje telpa du augintiniai. Erdvė šunims aprūpinta novatoriška įranga. Ji buvo kruopščiai parinkta, siekiant užtikrinti komfortą tiek šuniui, tiek ir savininkui. „Nissan X-Trail 4Dogs“ automobilyje esančios priemonės leis užtikrinti jūsų augintinio švarą po ilgų pasivaikščiojimų. Galima išmaudyti jį naudojant ištraukiamą dušą, o išdžiovinti džiovintuvu. Ištraukus rampą, ja šuo pateks į bagažinę su integruota džiovinimo sistema, kuri tiekia šiltą orą. Čia šuo gali patogiai įsitaisyti, atsigerti iš dubenėlio arba pasiimti skanėstą iš išmaniojo šunų skanėstų dubens. Sauga pervežimo metu užtikrinama naudojant sumontuotas kilpas.  Tuo metu, kai augintinis yra patogiai įsitaisęs savo vietoje, vairuotojas ir priekinis keleivis gali jį stebėti pasitelkdami inovatyvią „šunų vaizdo kameros“ technologiją. Ji buvo išmaniai integruota į „X-Trail NissanConnect“ informacinę sistemą, suteikiančią galimybę savininkui ir šuniui matyti vienas kitą septynių colių ekrane, sumontuotame prietaisų skydelyje ir naujame 10 colių skystųjų kristalų ekrane, sumontuotame bagažinėje. Nuraminti savo augintinį šeimininkas gali pasitelkdamas garso ryšį. Dušo ir džiovintuvo įranga yra laikoma bagažinės dugne sumontuotuose stalčiuose. Šonuose esančiuose skyriuose galite laikyti įvairius daiktus – nuo skanėstų, iki pavadėlio ar kitų reikmenų. „X-Trail 4Dogs“ keleivius nuo gyvūno skiria salono pertvara, kuri yra originalus „Nissan“ aksesuaras. Visas bagažinės skyrius yra išmuštas kokybiška oda, nuo kurios lengvai pašalinamas purvas arba augintinio plaukai. „Nissan X-Trail 4Dogs“ koncepcija sukurta apklausus daugiau kaip 1300 šunų augintojų. Apklausą atliko „Kennel Club“, didžiausia ir geriausiai žinoma šunų sveikatą ir gerbūvį skatinanti organizacija Jungtinėje Karalystėje. Serijinis „Nissan X-Trail“ modelis gali būti penkiavietis arba septynvietis. Sėdynes galima nulenkti ir suformuoti visiškai lygią erdvę krovinių gabenimui net iki 1982 litrų. Visos penkiavietės versijos pateikiamos su standartine novatoriška bagažo organizavimo sistema, suteikiančia savininkams galimybę keisti bagažinės konfigūraciją naudojant lentynas ir erdvę dalijančius elementus, taip suformuojant 18 skirtingų daiktams gabenti skirtos erdvės išdėstymo variantų, užtikrinančių universalumą kasdieniam naudojimui. 