Kaip rašoma pranešime žiniasklaidai, virš milijono lietuvių kasmet sausį seka įvykius iš Pietų Amerikoje vykstančio Dakaro ralio. Stebėdami sunkiausias pasaulyje bekelės lenktynes ne vienas pasižada – kada nors pamatysiu viską savo akimis. Būtent tokią galimybę šiemet turi šių legendinių varžybų mėgėjai Lietuvoje. Iš visų Europos šalių Lietuvos rinką dėl itin didelio susidomėjimo Dakaru specialiam konkursui socialiniuose tinkluose pasirinko bendrovė „Kärcher“, kuri kartu su Dakaro lenktynininku Antanu Juknevičiumi kviečia pamatyti sunkiausių pasaulyje varžybų sūkurį savo akimis. „Kiekvienais metais pažįstami, gatvėje ar renginiuose sutikti žmonės nuolat klausia – kaip patekti į Dakarą, kaip visą tą virtuvę pamatyti iš vidaus? Net jei ir susiplanuosi kelionę į Pietų Ameriką pats, vargu ar pateksi į oficialų bivuaką – organizatoriai dalyvius ir jų techniką saugo itin akylai, todėl didelė dalis tikrojo Dakaro vis tiek liks nematoma“, – pasakoja į 9-ąjį savo Dakarą išsiruošęs A. Juknevičius.  „Pamatyti kokiomis sąlygomis dirba komanda, kaip atrodo pilotai 500 km važiavę 40+ laipsnių karštyje ir net tiesiog užuosti tą visą sveiką chaosą – va, čia tai tikrasis Dakaras. Norint ten patekti reiks įdėti pastangų, bet laimėjimo vertė – sunkiai suvokiama“, – priduria sportininkas. Socialiniuose tinkluose rengiamo konkurso „#manodakaras“ laimėtojas ne tik pateks į varžybų užkulisius bivuakuose, susipažins su dalyvių technika, bet ir susitiks su pačiu A. Juknevičiumi ir jo komanda. Jis taip pat turės galimybę rengti reportažus apie Dakaro dalyvius, jų techniką, supažindins namuose esančius su varžybų kasdienybe, dažnai liekančia už kadro. Dakaro ralis startuos Peru sostinėje Limoje, kur pirmosiomis dienomis dalyviams teks įveikti didžiules kopas ir smėlynus kur navigacija ir mokėjimas laviruoti tarp bangas primenančių smėlio kalnų gali netikėtai pastūmėti į lyderių pozicijas arba nublokšti į rikiuotės galą. Būtent šiomis intrigą žadančiomis dienomis „Kärcher“ konkurso laimėtojas lankysis Dakaro ralio užkulisiuose, kur jį priims varžybų dalyviai, tarp jų ir A. Juknevičius. VIP kelionės į Dakarą laimėtojas paaiškės lapkričio 16-ą dieną, o nepamirštamu Dakaro nuotykiu mėgausis sausio 5-7 dienomis.