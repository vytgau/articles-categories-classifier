„Su „Porsche“ koncernu sėkmingai bendradarbiaujame jau trejus metus. Per šį laikotarpį ne tik sugebėjome pelnyti vokiečių pasitikėjimą, bet ir pademonstruoti itin gerus rezultatus išpildant mūsų klientų lūkesčius. Todėl pirmieji ir kol kas vieninteliai tarp kaimyninių šalių atstovų įgijome ypatingą „Porsche“ partnerio statusą. Koncernas „Porsche“ yra numatęs visame pasaulyje turėti tik iki šimto tokių atstovybių, todėl mūsų klientai nuo šiol gali tikėtis išskirtinių naudų“, – sako įgalioto „Porsche“ atstovo Lietuvoje bendrovės „Prime Auto“ direktorė Rasa Klimavičiūtė. „Porsche Exclusive Flagship Dealer“ statusas suteikia įvairių pranašumų, kurių klientams negali pasiūlyti kiti atstovai. Pirmiausia, tai profesionali konsultacija renkantis „Porsche“ modelį su individualizuotais salono apdailos elementais ir kita nestandartine įranga. Pranešime pažymima, jog Vilniaus salone „Porsche“ automobilį nusprendę užsisakyti klientai galės pasirinkti specifinę automobilio ar salono spalvą, unikalias oda aptrauktas ar kėbulą atitinkančia spalva nudažytas salono detales, išskirtinį užrašą ant automobilio slenksčio, rankų darbo odos paviršių įspaudus su „Porsche“ simbolika ar kitus nestandartinius sprendimus. „Nuo šiol kiekvienas mūsų salone užsakomas „Porsche“ modelis gali būti unikalus ir vienintelis. Pavyzdžiui, jei „Porsche“ automobilį nusprendęs įsigyti klientas pageidauja, kad būsimas automobilis būtų nudažytas spalva, kurią „Porsche“ naudojo prieš kelis dešimtmečius ar kurios nėra standartinėje paletėje, mes jam suteiksime tokią galimybę“, – teigia R. Klimavičiūtė. Dar vienas „Porsche Exclusive Flagship Dealer“ pranašumas – tai galimybė eksponuoti ribotos laidos „Porsche“ modelius ir savo klientams užtikrinti pirmenybę juos užsisakant. Kaip tik šiuo metu „Porsche“ centre Vilniuje iki 2017 m. vasario pabaigos eksponuojamas unikalus „Porsche 911 Targa 4S Exclusive Design Edition“ modelis. „Porsche“ yra pagaminusi vos šimtą tokios komplektacijos modelių. Išskirtinis „Porsche“ atstovo statusas bendrovei „Prime Auto“ taip pat leidžia perduoti savo klientų iš Lietuvos ir valstybių kaimynių atsiliepimus tiesiogiai „Porsche“ gamyklai. Taip „Porsche“ koncernas gali greičiau reaguoti į klientų pastebėjimus ir tinkamai atsižvelgti į jų pageidavimus gaminant automobilius ateityje. „Porsche Exclusive Flagship Dealer“ dirbantys konsultantai yra specialiai apmokyti „Porsche“ gamykloje, jie nuolatos atnaujina savo žinias apie išskirtines „Porsche“ naujoves.