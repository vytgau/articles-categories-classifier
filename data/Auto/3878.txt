Šįmet UAB „Vilniaus viešasis transportas“ (VVT) ir miesto gyventojai išbandys skirtingų gamintojų autobusus iš įvairių šalių. Pirmasis elektra varomas autobusas – „Solaris“ – atkeliavo iš Poznanės (Lenkija). Gamintojų teigimu, vienu įkrovimu ši transporto priemonė turėtų nuvažiuoti apie 150 km. Važiuos įprastu maršrutu Vasario 21 d. elektra varomas autobusas buvo pristatytas spaudos atstovams. Jau kitą dieną bandomasis elektrobusas įsilies į įprastą eismą, važiuodamas nr. 10 maršrutu: išbandyti ekologišką autobusą vilniečiai galės tris savaites. Anot VVT generalinio direktoriaus Gintaro Maželio, visą tą laiką apie naująją transporto priemonę bus renkama statistika. „Elektrobusas kursuos nuo Fabijoniškių iki Markučių rajono. Pakeliui bus įvairaus kalvotumo gatvių, posūkių, šiuo maršrutu važiuoja nemažas keleivių srautas, o dabartinės oro sąlygos baterijai nėra itin palankios. Maršrutą sudaro 24 stotelės, taigi, autobusui kaskart teks sustoti ir vėl pajudėti iš vietos.  Tokie išbandymai leis įvertinti, kaip dažnai reikės krauti bateriją, kokios bus elektros ir eksploatacinės sąnaudos, skaičiuosime koks būtų transporto priemonės atsipirkimo laikotarpis“, – kalbėjo direktorius. Kol kas planuojama, kad autobuso baterija bus įkraunama pernakt ir nuo 6 iki 11 val. autobusas riedės miesto gatvėmis. Perpiet sugrįš į Verkių g. autobusų parką pasikrauti ir tęs kelionę nuo 15 iki 20 val. vakaro. Bandymų ciklas tęsis „Vienas iš didžiųjų Europos miestų siekių – dyzeliu ar dujomis varomas viešojo transporto priemones pamažu pakeisti ekologišku, gamtą tausojančiu transportu. Pagrindinis vertinimo kriterijus – kad įkrovus autobuso bateriją šis galėtų nuvažiuoti kuo toliau, – sakė G. Maželis. – Kol kas, rinkdamiesi elektrinius autobusus, galime tik išbandyti ir palyginti, nes tiksliai prognozuoti, kuria kryptimi plėtosis ekologiškas viešasis transportas – sunku.“ Šįmet sostinėje taip pat planuojama išbandyti „VDL“ bei „Ebusco“ (Olandija), „Škoda“ (Čekija), „Rampini“ (Italija), „Volvo“ (Švedija) ir kitų gamintojų elektrinių autobusų modelius. Kažkurios iš šių transporto priemonių bus įsigytos iki 2020 m.