„Į degalinę juk važiuojame anksčiau nei automobilis sustoja nebeturėdamas benzino ir turime jį stumti? Tai kodėl tada turėtume laukti paskutinės akimirkos padangų permontavimui? Kur kas saugiau tą atlikti nelaukiant paskutinės dienos, o spalio mėnesio pradžioje ar viduryje, nelaukiant šalnų“, – pataria padangų gamintojo „Goodyear“ atstovas Elmantas Latkauskas. Netikėtų šalnų pavojus Remiantis istoriniais Lietuvos hidrometeorologijos tarnybos duomenimis, Lietuvoje pirmosios šalnos būna dar spalio mėnesį. Be to, ir dienomis oro temperatūra neretai būna arti nulio ar bent jau mažesnė nei 10. Pavyzdžiui, praėjusių metų spalio mėnesį vidutinė oro temperatūra buvo 4,3-6,9 laipsniai, o jau mėnesio viduryje daugelyje rajonų termometro stulpelis nukrito iki -1 ar -3 žymos. 2015-ųjų spalio mėnesis buvo dar šaltesnis – tais metais kai kuriuose rajonuose pasirodė ir minus 8 laipsnių temperatūra, o praktiškai visoje Lietuvoje pasiekė minus 3. „Svarbiausias skaičius lyginant padangų sezonus yra septyni. Kai temperatūra yra aukštesnė, tuomet geriau su keliu sukimba vasarinės padangos, kai žemesnė – žieminės. Galite būti tikri, kad žiemai skirtų padangų montavimas temperatūrai nukritus žemiau 7 laipsnių yra optimalus. Oro temperatūra žemiau šios ribos paprastai ir nukrenta spalio viduryje“, – teigia E. Latkauskas. Padangų specialistas priduria, jog nereikėtų žiūrėti į dienos temperatūros prognozes – ji kur kas aktualesnė rytais bei vakarais, kuomet vyksta daugiausia kelionių. Juk dieną oro temperatūra gali pakilti ir aukščiau 10 laipsnių, o ankstų rytą siekti vos daugiau nei nulį. Automobilio elgsena pakinta Padangų montavimą spalio mėnesį vertina ir „BMW“ vairavimo akademijos vadovas, žinomas lenktynių organizatorius Darius Jonušis. „Nieko blogo persimontuoti žiemines padangas spalio vidury. Netgi ramiau tokiomis važiuoti. Tik svarbu neužmiršti, kad važiuoji su žieminėmis padangomis, ypač stabdant, važiuojant posūkyje ir t.t., nes su asfaltu jos nedirba taip gerai, kaip vasarinės. Užtat jos apsaugo nuo netikėtos plikšalos ar staiga iškritusio sniego“, – pataria eismo specialistas. Specialistas priduria, kad toks pasiūlymas negalioja dygliuotas padangas žiemos metu naudojantiems žmonėms – jie privalo laukti lapkričio 1-osios, kadangi dygliuotų padangų naudojimas anksčiau Lietuvoje draudžiamas įstatymu. Automobilių žurnalistas Ramūnas Fetingis pritaria ankstyvam žieminių padangų montavimui, tačiau supranta ir vairuotojus, kurie to daryti neskuba – galbūt jiems automobilis nėra būtinas ir atšalus gali išsiversti be nuosavo transporto. „Laukti paskutinės dienos niekada neverta. Ypač, jeigu ruošiatės tolimesnei kelionei. Paskutinę dieną persimontuoti ratus gal ir gali tie, kurie neišvažiuoja iš didmiesčio, bet tuomet rizikuojate nespėti laiku, nes eilės paskutinėmis dienomis būna labai didelės“, – pataria R. Fetingis. Balkonas – ne sandėlys Svarbus aspektas automobilio eksploatacijoje yra padangų sandėliavimas. Jeigu saugojimu šaltuoju sezonu užsiima specializuotas servisas, galima būti ramiu: padangos išlaikys geriausias savo savybes. Vis tik nemažai žmonių jas veža į namus ar garažus bei sandėliavimu užsiima patys. Kartais tai daroma klaidingai. „Padangos geriausias savo savybes išlaiko būdamos vėsioje patalpoje ir negaudamos tiesioginių saulės spindulių. Tam puikiai tinka uždaras sandėliukas ar garažas, kuriame galima užtikrinti keliolikos laipsnių šilumą, tačiau balkone, kur daug drėgmės ir neigiama temperatūra, padangų palikti nereikėtų“, – pataria E. Latkauskas. Pravartu žinoti, jog vien tinkama temperatūra neužtikrina padangų savybių išsaugojimo – jos turėtų būti laikomos tinkamai. Jeigu padangos sandėliuojamos be ratlankių, jos turėtų būti sustatytos vertikaliai, o jeigu su ratlankiais – suguldytos horizontaliai. Prie padangų neturėtų būti tirpiklių ar kitų cheminių medžiagų, kurios gali pakenkti gumos savybėms. Padangų laikymas daugiabučio sandėliuke turi kitą problemą – saugumą. Šias patalpas gali apšvarinti vagišiai, kuriems automobilio apavas – vertingas ir greitai realizuojamas grobis, tuo tarpu padangų sandėliavimo paslaugas teikiančių įmonių turtas yra apdraustas.