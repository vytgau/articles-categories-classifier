Nors „Škoda“ yra geriausiai žinoma dėl automobilių už prieinamą kainą, kompanija pernai žengė ir į sparčiai augančią visureigių rinką, pristatydami naujus modelius „Kodiaq“ bei „Karoq“. Kompanija iki 2020 m. planuoja pristatyti dar 19 naujų modelių. Tačiau bandymai padidinti gamybos apimtis pagrindinėje gamykloje Čekijos mieste Mlada Boleslave, kur per metus kompanija pagamina daugiau nei pusę milijono automobilių, kol kas yra nesėkmingi, nes vietos darbininkų sąjungos priešinasi idėjai prailginti darbo savaitę. „Gamybos apimčių didinimas yra esminis dalykas, norint neatsilikti nuo augančios paklausos. Kompanija visu pajėgumu dirba jau kurį laiką“, - elektroniniame laiške „Reuters“ naujienų agentūrai rašė „Škoda“. Šaltiniai teigia, kad jei gamybos apimtys nebus didinamos, „Škoda“ iki 2020 m. gali prarasti apie 360 tūkst. potencialių pardavimų per metus. Pasak šaltinių, „Volkswagen“ ir „Škoda“ sprendimą šiuo klausimu tikisi rasti iki vasaros. Anksčiau kone pajuokų objektas automobilių rinkoje buvusi „Škoda“ per 26 metus „Volkswagen“ koncerne tapo sėkmingu prieinamų automobilių gamintoju, kasmet stabiliai užimančiu vis didesnę rinkos dalį, net pačio „Volkswagen“ prekės ženklo sąskaita. Pernai „Škoda“ pagal pelno maržos rodiklius sugebėjo aplenkti tokius gamintojus kaip „Audi“ ar BMW.