„Iš Lietuvos keliavome ilgai, daugiau nei 40 valandų. Šiandien iš ryto pasiėmėme techniką. Regis, viskas yra gerai. Iki Paragvajaus laukia 1300 kilometrų, apie 20 valandų kelionė. Skubame, nes turime parą laiko iki testų su „Toyota“ komanda“, – sakė B. Vanagas, Dakare startuosiantis penktą kartą. Pirminės apžiūros duomenimis, niekas iš technikos nepažeista. Visi penki automobiliai užsivedė pirmuoju bandymu. Vis dėlto, pirmuosius 100 km savo bolidą „Toyota Hilux“ vairuos pats B. Vanagas – kad įsitikintų, jog viskas gerai. Vėliau lenktyninis automobilis bus velkamas į Asunsjoną standžiąja vilktimi. Vyčiais pažymėti B. Vanago komandos bolidas, trys visureigiai „Toyota Land Cruiser“ ir sunkvežimis „Man“ iš Havro uosto Prancūzijoje į Argentinos sostinę Buenos Aires keliavo tris savaites.  2017 m. Dakaro ralyje startuos daugiau nei 600 dalyvių iš 60 valstybių bei teritorijų. Lietuvai atstovaus trys ekipažai: B. Vanago ir šturmano iš Lenkijos Sebastiano Rozwadowskio, Antano Juknevičiaus ir šturmano Dariaus Vaičiulio bei Vaidoto Žalos ir šturmano Sauliaus Jurgelėno. „General Financing team Pitlane“ komandai bei B.V anagui priklauso geriausias Lietuvos ir Baltijos valstybių rezultatas Dakaro ralio istorijoje. Tai – 2015 metais iškovota pergalė privačių komandų įskaitoje ir 24-oji vieta bendroje Dakaro ralio įskaitoje. 2017 metų Dakare „General Financing team Pitlane“ komanda turės įveikti daugiau nei 9 tūkstančių kilometrų trasą, kuri drieksis per tris Pietų Amerikos valstybes: Paragvajų, Argentiną ir Boliviją. Pasak organizatorių, šiais metais Dakaro ralis bus sudėtingiausias iki šiol. Pusė trasų eis per niekada anksčiau lenktynininkų nelankytas vietas.