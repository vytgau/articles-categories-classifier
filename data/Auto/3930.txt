Turi patirties Autobusas surenkamas Lenkijoje, netoli Poznanės įsikūrusioje „Solaris Bus and Coach“ gamykloje. Pirmą kartą elektrinį autobusą lenkai pristatė 2011-aisiais Belgijos mieste Kortrijke vykusioje „Busworld Europe“ parodoje. Nuo tada elektrinės transporto priemonės nuolat tobulinamos. Šiuo metu įvairiuose Europos miestuose jau važinėja 45 elektriniai „Solaris Urbino“. Dar 41 šiuo metu surinkinėjamas ir netrukus nuvažiuos nuo gamyklos konvejerių. „Galima teigti, jog Europos miestai įsigyja jau nebe pavienių, bandymams skirtų elektrinių autobusų. Jie perkami didesniais kiekiais, masiniam eksploatavimui. Remiantis „Exxon Mobil 2013″ duomenimis, iki 2050-ųjų 90 proc. pagaminamų ir eksploatuojamų autobusų Europoje bus elektriniai“, – sako „Solaris Bus and Coach Latvia“ Lietuvos regiono vadovas Donatas Mačiulis. Lenkiški elektriniai autobusai gali būti įvairaus ilgio – nuo 8 iki 18,7 metro. Juose montuojami įvairių gamintojų varikliai, įvairaus tipo baterijos – ličio titanato (LTO), ličio geležies fosfato (LFP). Įvairūs gali būti ir baterijų įkrovimo tipai. „Mūsų manymu, kiekvienas miestas turėtų atlikti savo studijas ir nuspręsti, koks įkrovimo būdas jame tinka geriausiai. Lenkų gamintojai siūlo įkrauti autobusus nuo stacionaraus šaltinio, taip pat indukciniu būdu ar naudojant pantografą. Jei mieste yra tinkama infrastruktūra, geriausias būdas būtų pantografas. Toks įkrovimo būdas leidžia sumažinti baterijų, taigi ir pačios transporto priemonės svorį, atitinkamai didėja vežamų keleivių kiekis, mažėja autobuso kaina“ – aiškina D. Mačiulis. Važinės įvairiuose miestuose Į Lietuvą atvyksiantis autobusas – standartinio 12 metrų ilgio, jo baterijos įkraunamos nuo stacionaraus šaltinio. Pirmiausia galimybė išbandyti ekologišką transporto priemonę bus suteikta bendrovei „Vilniaus viešasis transportas“. „Išbandysime autobusą veždami keleivius įvairiais maršrutais. Stebėsime, kokį atstumą jis gali nuvažiuoti vieną kartą įkrautomis baterijomis kalvotu reljefu, pilnu salonu keleivių, pastovėdamas spūstyse. Tai nebus vienintelė elektrinė transporto priemonė, kuri bus bandoma sostinėje. „Solaris“ autobusas pradeda skirtingų gamintojų elektrinių autobusų bandymų ciklą, kuris bus tęsiamas visus metus“, – sako bendrovės „Vilniaus viešasis transportas“ generalinis direktorius Gintaras Maželis. Po vilniečių elektrinį autobusą turės progos išbandyti Kauno, Klaipėdos, Tauragės ir kitų Lietuvos miestų vežėjai bei keleiviai.