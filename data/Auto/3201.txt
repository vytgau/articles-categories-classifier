Su nostalgijos gaidele Tokių kasmetinių suvažiavimų pradininkas buvo šviesaus atminimo aviatorius ir ekstremalas Eugenijus Malinauskas. Po jo mirties šventės tęstinumu rūpinasi velionio bičiuliai, neseniai susibūrę į klubą „Retro broliai“. Jų dėka gegužės 6-ąją Pasvalys sutraukė minias smalsuolių, čia atvykusių ne tik į unikalius motociklus ir automobilius akis paganyti, bet ir smagiai praleisti šiltą pavasarišką savaitgalį. Šventė prasidėjo nuo dalyvių registracijos, vėliau laukė bene svarbiausias renginio vyksmas – technikos paradas Pasvalio centre. Galiausiai išskirtinių automobilių paroda pristatyta Smegduobių parke. „Smagu prisiminti sovietmečio motociklus, senuosius žiguliukus ar moskvičius. Jie tada mums buvo jaunystės svajonė, o dabar – nostalgija. Aišku, labai įdomu apžiūrėti ir senesnes amerikietiškas mašinas, jos atrodo tarsi iš senųjų filmų apie agentus“, – šypsojosi nebe pirmą kartą pažiūrėti tradicinio suvažiavimo atvykęs pasvalietis Romas su žmona. Jis pasakojo kartais į tokias parodas važiuojantis ir kituose rajonuose.  Savo mažyliams vieną po kitą parodos gražuolius rodė ir Vaidas iš Panevėžio rajono. Vyras „Sekundei“ pasakojo pats dirbantis automobilių servise, todėl technika jam itin artima. Paklaustas, ar nenorėtų senovinės transporto priemonės turėti savo garaže, pašnekovas tik atsiduso: retro automobilių kaina itin didelė, tad belieka važinėti į kitų suruoštas šventes. Senovės mėgėjų nestinga Tai, kad senas automobilis – brangus malonumas, pripažįsta ir patys renginio dalyviai. 1972-ųjų amerikietišku automobiliu „Buick Riviera“ atriedėjęs kupiškėnas Gediminas Aleksandravičius skaičiavo, kad jam tokia kelionė atsieina nuo 16 iki 40 litrų degalų šimtui kilometrų. Viskas priklauso nuo važiavimo greičio. Užtat gatvėje pasirodęs jo automobilis abejingų niekada nepalieka – tokių „ratų“ pasaulyje buvo pagaminta tik kiek daugiau nei 33000, neslepia pasididžiavimo šeimininkas. G. Aleksandravičius prisipažįsta: jam patinka visi senove dvelkiantys daiktai, tad ir mašiną įsigijo iš praeities. Ja, aišku, kasdien nevažinėja – gražuolis biuikas dažniausiai pasirodo kartu su senovinės technikos klubo „Klasika“ automobiliais. Jam priklauso ir pats kupiškėnas. Minėtas klubas Pasvalio šventėse „Mes važiuojame“ dalyvauja nuolat. Jo prezidentas, JAV gyvenantis biržietis Egidijus Einoris šiemet į šventę surinko daugiausia senovinių automobilių savininkų: kartu su juo atbildėjo 14 mašinų. Pats E. Einoris vairuoja 1964-ųjų „Mercury Comet“. Tačiau seniausią klubui priklausantį automobilį parodė vilnietis Arūnas Adomaitis – jis atvažiavo 1939 metų BMW. „Amerikietiški automobiliai šventėje sulaukė didelio dėmesio. Bet gaila, kad pačius seniausius eksponatus čia nustelbė sovietinė technika. Man ji vertinga atrodys nebent dar po dešimties metų. O dabar tikra vertybė yra 1920–1930 metais sukurtos mašinos“, – „Sekundei“ aiškino klubo „Klasika“ prezidentas. Tačiau pašnekovas džiaugiasi, kad žmonėms šiais laikais įdomu net ir tai, kas sena. Todėl ir panašūs renginiai Lietuvoje – itin populiarūs. „Pasvalyje paprastai vyksta mūsų klubų sezono atidarymas. Po to mes jau patys buriamės į savo šventes, renginius, išvykas ir susitikimus“, – pasakojo E. Einoris. Pritrūko visiems numerių Itin gausiu renginiu džiaugėsi ir patys jo organizatoriai. Pasvalio senovinės technikos klubo „Retro broliai“ vienas vadovų Sigitas Zajarskas sakė, kad dalyviams net pritrūko registracijos numerių. „Viskas vyksta labai gerai, reginys kasmet auga. Automobilių ir motociklų kolona tokia didelė, kad užsikišo gatvės. Žiūrovų taip pat daug, ypač jaučiame jaunimo palaikymą“, – šypsojosi pasvalietis. Šventėje, S. Zajarsko žiniomis, dalyvavo visi 10 senųjų automobilių klubų iš Lietuvos. Seniausia suvažiavimo mašina pagaminta dar 1922 metais. Po šventinio parado ir sustojimo Smegduobių parke, renginį užbaigė Lietuvos atlikėjų koncertas. Daugiau miesto naujienų naujienos.lt