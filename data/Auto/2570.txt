Žiniasklaida ir feisbukas mirga nuo pranešimų apie užpiltus automobilius ir neišvažiuojamas gatves, o sostinės komunalininkams belieka grąžyti rankas ir žadėti, kad situacija pagerės po trejų metų. Vis dėlto miesto gyventojai trejų metų neturi – artimiausia didelė liūtis Vilniuje įsibėgėja straipsnio pasirodymo metu ir dar labiau sustiprės popietinėmis valandomis. Tiesa, ji neturėtų būti tokia stipri, kaip dvi ankstesnės, tačiau per trumpą laiko tarpą vėl iškris didelis kritulių kiekis – Lietuvos hidrometeorologijos tarnyba numato 23 mm per valandą, tad silpnosios sostinės transporto arterijų vietos neabejotinai vėl užsikimš. Dėl šios priežasties ketvirtadienį jau nuspręsta iki liepos 17 dienos uždaryti „išsivaikščiojantį“ Gedimino kalną. Tikėtina, kad tai nebus paskutinis stichijos šėlsmas šią vasarą, o probleminių gatvių vandens pralaidumas stebuklingai neišaugs, tad DELFI pateikia vairuotojams „pavojingiausių“ vietų sąrašą, kurias geriau aplenkti prasidėjus stipriai liūčiai. 1. T. Narbuto gatvė. Su kiekviena liūtimi patvinstanti gatvė socialiniuose tinkluose jau gavo „Narbuto baseino“ pavadinimą Stebint socialinius tinklus, akivaizdu, kad natūralų baseiną pamėgo ir irklentininkai. Prasidėjus stipriam lietui vairuotojams patariama į T. Narbuto gatvę jau nebevažiuoti nuo sankryžos su Saltoniškių gatve vienoje pusėje ir nuo Laisvės prospekto estakados kitoje. 2. Geležinio vilko gatvės atkarpa ties vadinamuoju Lietuvos edukologijos universiteto žiedu, kur vanduo stoja natūralioje dauboje. Apvažiuoti per Konstitucijos prospektą iš vienos pusės, pasirinkti nuvažiavimus į Gynėjų, Pamėnkalnio ar net iš anksto į S. Konarskio gatves iš kitos pusės. 3. Geležinio vilko gatvėje yra ir daugiau pavojingų atkarpų (ties Gerosios vilties žiedu, ties susikirtimu su Žalgirio gatve, prie Ozo viaduko), tad prasidėjus liūčiai verta pagalvoti apie visos gatvės apvažiavimą, renkantis Laisvės prospektą, iš dalies Vakarinį aplinkelį, Žirmūnų ar Kalvarijų gatves. 4. Pilaitės prospektas ties įvažiavimu į Pilaitės mikrorajoną. Šios vietos ypatingas problematiškumas – jos trumpu maršrutu apvažiuoti iš esmės neįmanoma. Alternatyvus kelias – senasis Pilaitės plentas – taip pat linkęs patvinti, belieka bandyti apvažiuoti per Zujūnus arba daryti dar didesnį lanką per Avižienius, Sudervę. 5. Vakarinio aplinkkelio naujausia atkarpa tarp Viršuliškių ir Pašilaičių. Dėl per žiemą ir pavasarį nesusiformavusių tvirtų greitkelį juosiančių šlaitų, šie linkę nušliaužti į kelią kartu su juos laikančia medžiaga ir užkimšti vandens nutekėjimo takus. Didelis pavojus kyla dėl to, kad sunkiai išvažiuojama bala formuojasi labai greitai, o leidžiamas greitis yra 70-90 km/val., tad vairuotojams pasikeitusią situaciją reikia įvertinti labai greitai. 6. Laisvės prospekto atkarpa Justiniškėse, ties Rygos ir Buivydiškių gatvių sankryža. Dėl reljefo ypatumų vanduo lėtai nubėga, formuojasi gili bala. Apvažiuoti galima renkantis Justiniškių gatvę iš vienos pusės arba Ukmergės, Ozo gatves iš kitos. 7. Kareivių ir Žirmūnų gatvės sankryža. Mažiau problemiška, bet vengtina liūčiai įsibėgėjus, vėliau vanduo nuteka pakankamai greitai. Apvažiuoti galima per Antakalnio gatvę iš vienos pusės, kitoje pusėje galima rinktis Kalvarijų arba Verkių gatves, bet jos pasižymi didesnėmis spūstimis. 8. Smulkesnės, bet taip pat patartinos vengti vietos: Ukmergės gatvės sandūra su S. Nėries gatve prie „Lidl“ parduotuvės, Žemynos gatvės šiaurinė dalis Pašilaičiuose, Ateities gatvės atkarpa tarp Geležinio vilko ir Kalvarijų gatvių, Kalvarijų gatvės sankryža su Jono Kazlausko gatve, Verkių ir Lakūnų gatvių sankryža, Žalgirio gatvės atkarpa tarp Giedraičių ir Šilutės gatvių. Kaune staigaus vandens susitelkimo problema mažesnė nei sostinėje, tačiau esant liūčiai vairuotojams patartina vengti atkarpų Jonavos g., Neries krantinės g., Karaliaus Mindaugo pr. (po M. K. Čiurlionio tiltu), Miško ir Gedimino g. sankryžoje bei Šiaulių g.