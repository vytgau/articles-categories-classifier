Vieną gudrybę išmėgino ir LRT TELEVIZIJOS laidos „Keliai. Mašinos. Žmonės“ žurnalistai. Pamatysite, ką parodys alkotesteris. Taip pat – keli nauji faktai, kuriuos apie alkotesterius žinoti tiesiog būtina. Keičiami įstatymai ir griežčiau baudžiami tie, kurie prie vairo dar drįsta sėsti neblaivūs. Bausmės baugina, bet kai kuriems atsisakyti išgerti bent vieną taurelę sunku. Žinovai sako, kad dabar ypač populiarėja asmeniniai, vadinamieji kišeniniai alkotesteriai. Taigi – išgėriau, papūčiau ir važiuoju. Alkotesterių ekspertai ragina tokio įpročio atsisakyti, nes tai, ką po patikros išvysite policijos pareigūnų alkotesterio ekrane, gali tikrai nustebinti ir būti visiškai nepanašu į jūsiškio alkotesterio rodmenis. Specialistas sako, kad dalis paprasčiausių ir ne tokių atsparių alkotesterių gali rodyti netikslius duomenis. Tad persistengti ir draugų kompanijai pabaigus vakarėlį leisti alkotesteriu pasitikrinti visiems, tarkime, dešimčiai žmonių, – labai neišmintinga. Gauti skaičiai gali neatitikti realybės. Bet jei kalbame ne apie paprasčiausią ir mažiausią, o apie profesionalų ir patikimą alkotesterį, kurį naudoja policija, – ar jis gali suklysti? Apie vieną neva dar senesniais laikais naudojamą triuką išgirdo ir laida „Keliai. Mašinos. Žmonės“. Žurnalistai nusprendė patikrinti, ar tikrai įmanoma blaivų žmogų paversti neblaiviu. Eksperimentą žiūrėkite reportaže. 