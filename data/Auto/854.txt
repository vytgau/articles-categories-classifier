Tačiau lietuvio veidas švyti. Vienuoliktame etape, kuris pramintas „Superfiambala“, mokytojo išsilavinimą turintis B. Bardauskas pademonstravo neįtikėtiną veržlumą ir ryžtą, užimdamas 68 vietą. Tai geriausias 40-ečio vilniečio pasirodymas per visą šių metų Dakaro ralį, nors prieš akis lieka dar trys sunkūs etapai. „Jau nuo pirmojo Dakaro etapo, surengto Pietų Amerikoje, Fiambalos apylinkės pagarsėjo kaip pragariška vieta, kurioje neįmanoma nieko prognozuoti“, – dar prieš etapą teigė B. Bardausko komandos „Perkūnas Team“ vadovas Carlos Brebbia. Niekas iš tiesų neprognozavo, kad būtent čia B. Bardauskas išskleis sparnus. Nuo pat „Superfiambala“ etapo pradžios lenktynininkas vis gerino savo pozicijas. Atrodė, kad jis pozicijas gerina iškritusiųjų motociklininkų dėka, bet šis įspūdis buvo apgaulingas. Lietuvis išties buvo kaip niekad užgulęs vairą, lenkdamas varžovus vieną po kito. Išankstiniais duomenimis, „Superfiambalos“ etapas buvo paskutinis net 7 motociklininkams, o iš šių metų Dakaro jau pasitraukė beveik 40 lenktynininkų. Kitaip tariant, beveik kas antras sportininkas, šypsojęsis sirgaliams pirmąją varžybų dieną, jau yra namuose. Po vienuolikos etapų B. Bardauskas bendroje įskaitoje, patikslintais duomenimis, įsitvirtino 82 pozicijoje. Kaip teigia B. Bardausko komandos „Perkūnas Team“ vadovas Carlos Brebbia, atsipalaiduoti Balys negalės ir dvyliktame etape. Jame prireiks ir fizinių jėgų, ir šalto proto. „Ši diena pareikalaus iš motociklininkų daug valios pastangų ir ištvermės, – aiškina C. Brebbia. – Bus ypač svarbu, kaip sportininkai Dakaro raliui pasirengė fiziškai“. Pasak jo, etapo trasa drieksis per išdžiūvusias ir neišdžiūvusias upes. Pagrindiniu dienos akcentu taps staigūs posūkiai, akmenys ir brastos. „Motociklininkams teks didelis krūvis, nes prireiks fizinės jėgos, jei jie norės, kad jų nepralenktų automobiliai. Sunku ir nusakyti, kaip jaučiasi motociklininkas, važiuojantis paskui didelius dulkių debesis keliantį automobilį, kai dulkės tiesiogine to žodžio prasme ilgai kybo ore“, – sako C. Brebbia. Motociklininkų etapas bus trumpesnis, nei automobilių pilotams. Jei plieniniais žirgais lenktynininkai turės įveikti 722 km atstumą (greičio ruožas 375 km), tai automobilių ekipažams teks nuvažiuoti beveik 800 km (greičio ruožas sieks 522 km). Iki šiol geriausias Lietuvos motociklininkų pasirodymas užfiksuotas 2012 m. Dakare. Tuomet lenktynių finišą pasiekęs Gintautas Igaris užėmė 81 vietą iš 93 finišavusiųjų.