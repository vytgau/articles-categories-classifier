Po pietų startuos dar vienos šių lenktynių – šalies ralio sprinto čempionato irgi penktojo etapo dalyviai, kurių laukia trumpesnė – 152,40 km distancija. Iš jų 57,18 km sudaro 5 greičio ruožai, iš kurių du greičio ruožus lenktynininkai važiuos po du kartus. Garbė pirmajam pradėti lenktynes teko svečiui iš Latvijos, greitam Janio Vorobjovo ir Ivo Pūkio ekipažui, startavusiam su „Mitsubishi Mirage Space Star“ automobiliu. J. Vorobjovas, kuris sėkmės stoka Lietuvoje tikrai negali skųstis, iškart griebė jautį už ragų ir diktuodamas spartą trumpame, 6,85 km ilgio „Čapkauskas turbinų taisymas“ greičio ruože sugaišo 3 min. 25.10 sek. Šeštuoju lenktynes pradėjęs ir vakar Elektrėnų mero taurę laimėjęs Deividas Jocius su Donatu Zvicevičiumi („Mitsubishi Lancer Evo IX“) iš latvių pasiekimo iškart atkirpo 3 sek. ir tapo etapo nugalėtojais. Jie šį greičio ruožą pralėkė vidutiniu 122 km/val. greičiu. Tačiau kauniečiai neilgai džiaugėsi savo pasiekimu, nes teisėjai iškart po finišo už pernelyg ankstyvą startą juos apdovanojo 10 sek. bauda.  Trečią rezultatą 3 min. 25,80 sek. - pasiekė pernykščiai šio ralio laimėtojai Giedrius Notkus su Daliumi Strižanu („Mitsubishi Lancer Evo IX“), ketvirtą – Benediktas Vanagas su Agne Vičkačkaite-Lauciuviene („Škoda Fabia R5“, 3 min. 27,10 sek.), penktą – Vytautas Švedas su Žilvinu Sakalausku („Mitsubishi Lancer Evo X“, 3 min. 30,70 sek.). Į pirmojo etapo prizininkų šešetuką dar prasibrovė latviai Rolandas Jaunziemis su Ainaru Kalniniu, vairavę „Mitsubishi Lancer Evo VIII“ ir toje pačioje distancijoje sugaišę 3 min. 35,60 sek. Trečiasis, ilgiausias ralio programoje – 26 km ilgio „Alburnus-Kroon oil“ greičio ruožas prasidėjo ne taip, kaip trokšta renginio organizatoriai bei patys sportininkai. Pirmiausia iš trasos išslydo Egidijaus Valeišos ir Povilo Reiso „BMW M3“, tačiau sportininkai nenukentėjo ir kitiems lenktyniauti nesudarė kliūčių. Labiausiai nepasiekė B. Vanagui, kuris greičio ruožo gale patyrė avariją ir tuo baigė lenktynes. Sportininkas, regis, rimčiau nenukentėjo, tačiau jo šturmanei A. Vičkačkaitei-Lauciuvienei teko kviesti greitosios pagalbos automobilį. Kaip ralio spaudos centrą informavo renginio vyriausiasis gydytojas Vidmantas Eigelis, Agnė skubiai išvežta į ligoninę, kur dabar jai atliekami tyrimai. Kovas šiame greičio ruože varžybų komisarams teko laikinai stabdyti, kai siaurame kelio ruože į skardį atsitrenkė Danilos Belokono ir Andrio Malnieko vairuojama „Ford Fiesta R2T“. Automobilis netrukus buvo patrauktas į saugią vietą ir lenktynininkai tęsė kovas.