Antradienį, kalbėdamas su Londone Bendruomenių Rūmuose dirbančiais įstatymų leidėjais, „Nissan“ viceprezidentas Colinas Lawtheris pasakė, kad 10 proc. eksporto tarifai, taikytini Sanderlande gaminamiems miesto visureigiams „Qashqai“, ir 2,5–4,5 proc. tarifai, taikytini automobilių detalėms, reikštų gana skaudų smūgį jų poveikį patirsiančiai įmonei. „Kalbate apie 400, 500, 600 milijonų siekiančias sumas“, – sakė jis. Šiais metasi įmonė tikisi išleisti 320 tūkst. Jungtinėje Karalystėje gaminamų „Qashqai“ modelių ir net 60 proc. visos produkcijos bus eksportuojama į kitas Europos Sąjungos šalis. Spalio mėnesį „Nissan“ įsipareigojo padidinti gamybos Sanderlande apsukas ir paleisti čia vėlesnės kartos miesto visureigių „Qashqai“ ir „X-Trail“ linijas. Po šio įsipareigojimo buvo gautas verslo sekretoriaus Grego Clarko patvirtinantis raštas su keturiais pagrindiniais įsipareigojimais, tarp kurių ir Jungtinės Karalystės nusiteikimas per derybas dėl atsiskyrimo siekti išlaikyti netarifinę prieigą prie ES rinkos. „Nissan“ yra vienintelis tokį raštą gavęs automobilių gamintojas. Nors C. Lawtheris ir patikino, kad padidinus išlaidų veiksmingumą gamykla gali išlikti pelninga ir ėmus galioti Pasaulio prekybos organizacijos taisyklėms, tačiau perspėjo, kad „Nissan“ pasilieka galimybę persvarstyti Jungtinėje Karalystėje numatytus verslo planus, atsižvelgdama į derybų su Europos Sąjunga rezultatus. Po būsimų miesto visureigių modelių išleidimo spalio mėnesį „Nissan“ suteiktos garantijos gali būti nepratęstos. Kadangi automobilių modelio gamybos ciklas paprastai tęsiasi maždaug 5–7 metus, Jungtinei Karalystei palikus Europos Sąjungą įmonei gali tekti persvarstyti gamybos vykdymo šioje šalyje perspektyvą.