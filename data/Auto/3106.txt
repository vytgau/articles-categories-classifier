„Teko atsiprašyti savo senučio „Mitsubishi“. Per paskutinį pusmetį turėjome daug iššūkių. Rimtai svarsčiau padaryti pertrauką, bet porą mėnesių pasėdėjus „ant pečiaus“ mintys greitai išsivalo“, – juokavo lenktynininkas V. Žala. Benzino kvapas Vaidotui nedavė ramybės, tad po kelių mėnesių pertraukos įkalbino brolį grįžti į ralio trasas. „Žygimantas buvo nusprendęs baigti šturmano karjerą. Tačiau geresnio šturmano ralio startams už brolį neįsivaizduoju: esame puikiai sutariantis duetas, Žygis puikiai prisitaiko prie mano trasų susirašymo stiliaus, todėl po ilgų įkalbinėjimų vis dėlto pavyko jį grąžinti sėdynę“, – pasakoja V. Žala. Technika nesikeičia Antrasis Lietuvos ralio čempionato etapas „Rally Talsi 2017“ bus vienintelis šių metų išvykstamasis ralis vyksiantis Latvijoje. Į vieną gausiausių metų renginių paraiškas dalyvauti padavė daugiau nei aštuoniasdešimt ekipažų iš dešimties valstybių. Vaidotas ir Žygimantas Augustas Žalos ralyje startuos tuo pačiu „Mitsubishi Lancer EVO VII“, ekipažas kovos nacionalinėje L8 klasėje, kurioje varžysis ir Martyno Samsono, Vytauto Švedo, Giedriaus Notkaus, Deivido Jociaus bei kiti ekipažai. Dalyvių sąraše taip pat puikuojasi ir greičiausių kaimyninių šalių lenktynininkų pavardės – jaunuoju suomių vunderkindu vadinamo Kalle Rovanperos, jaunojo latvių ralio talento Martino Sesko, Lietuvos ir Latvijos ralio čempiono Janio Vorobjovo, grįžusio prie N4 klasės bolido, WRC čempiono Peterio Solbergo sūnaus Oliverio, latvių ERC žvaigždės Ralfo Sirmacio.  „Ralis Talsyje kiekvienais metais sutraukia įspūdingą sąrašą dalyvių. Trasos labai greitos ir techniškos, todėl ralio fanui – tai vienas iš saldžiausių renginių metuose“, – komentavo V. Žala. Įgūdžius reikės atgaivinti Grįžęs iš pirmųjų testų žvyrkeliuose, V. Žala apie lūkesčius kalbėjo atsargiai: „Kol kas labiausiai reikia treniruočių galvoje. Stabdžių ir gazo pedalai – vietoje, bet susirašymo įgūdžiai – kiek atšipę. Vis dėlto buvo ilgoka pertrauka po paskutinio starto, todėl objektyviai suprantame, kad tie keli mėnesiai turės įtakos rezultatui. Jaučiuosi lyg mokyčiausi vaikščioti iš naujo. Pamėginsime „pasipešioti“ su pagrindiniais konkurentais, tačiau šiemet įsibrauti net į greičiausiųjų penketuką bus sudėtinga užduotis“. Brolių ekipažas ketina tikslius planus sudėlioti artimiausiu metu ir nuspręsti, ar dalyvaus visuose likusiuose Lietuvos čempionato etapuose. Trečiasis čempionato etapas – Žemaitijos ralis – vyks Kelmės apylinkėse birželio 16-17d., Martyno Samsono globos sulaukęs naujasis etapas Rokiškyje startuos rugpjūčio pradžioje, rugsėjo 8-9 dienos ekipažai varžysis „DHL Elektrėnų“ ralyje, o sezonas bus baigtas Druskininkų apylinkėse rugsėjo 29-30 d.