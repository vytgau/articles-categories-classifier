Automobilyje sumontuota hibridinė jėgos pavara, pasiekianti 600 AG galią ir stulbinantį 1000 Nm sukimo momentą. Šią sistemą sudaro dviejų litrų darbinio tūrio turbobenzininis keturių cilindrų motoras, varantis priekinę ašį, ir dvi elektrinės jėgainės, tiekiančios energiją galiniams ratams. Ši sistema leidžia „Polestar“ naudoti traukos krypties kontrolės sistemą, kuri posūkiuose geresniam stabilumui pasiekti paskirto sukimo momentą atskiriems ratams. Vien elektros resursais šis kupė gali nuvažiuoti apie 150 kilometrų. Kitos charakteristikos kol kas neskelbiamos. Automobilis sukurtas naudojant „Volvo“ priklausančią platformą SPA, jame montuojama aktyvi kompanijos „Ohlins“ pakaba, kuri automatiškai prisitaiko prie vairuotojo stiliaus ir keičia standumą. Vairuotojui suteikiama galimybė kontroliuoti šį parametrą ir savarankiškai.  „Polestar“ pažymi, kad nepaisant „Volvo“ platformos pusė šio automobilio komponentų buvo sukurti savarankiškai. Dauguma kėbulo plokščių sukurtos iš anglies pluošto, leidusios sumažinti platformos svorį 230 kg ir padidinti jos atsparumą gniuždymui net 45 proc. „Polestar 1“ gamyba numatoma Kinijos mieste Čengdu. Pirmieji automobiliai bus parduodami tik internetu, klientams pagal dvejų arba trejų metų programą taip pat įsigyjant draudimo polisą, automobilio techninį aptarnavimą, plovimą ir už visą mokant tik nustatytą mėnesinį mokestį. Vietoje raktelių bus galima įsigyti specialią programėlę mobiliajam telefonui. Skelbiama, kad visi kiti „Polestar“ automobiliai bus išskirtinai elektriniai. Su „Tesla Model 3“ susigrumsiantis „Polestar 2“ debiutuoti turėtų 2019 metais, vėliau pasirodys elektrinis krosoveris „Polestar 3“.