Naujasis sedanas sukurtas naudojant prailgintą galiniais ratais varomų modelių modulinę platformą GA-L, kurios pirmuoju „vaiku“ buvo kupė automobilis „LC 500“. Naujojo LS sedano ilgis įspūdingas – 5235 mm, o atstumas tarp ašių siekia 3125 mm. Automobilio plotis – 1900 mm, o aukštis – tik 1450 mm. Tad naujos kartos modelis atspindi bendrąsias automobilių pramonės tendencijas – jis tapo ilgesnis, bet žemesnis. Pavyzdžiui, variklio dangtis dabar yra 30 mm arčiau žemės nei pirmtako, o bagažinės – net 41 mm. Taip pat naujasis sedanas palyginus su ankstesniuoju yra platesnis, padidėjo ir ratų bazė bei tarpuvėžė, o svorio centras tapo žemesnis. Be to, naujasis LS priklausomai nuo modifikacijos bus vidutiniškai apie 90 kg lengvesnis, nes kėbulo gamyboje panaudota daugiau aliuminio.  Naujasis 3.5 litro darbinio tūrio bi-turbo motoras pasižymi žemesnio lygio triukšmingumu bei vibracija ir generuoja 415 AG galią bei 600 Nm maksimalų sukimo momentą. Iki šiol galingiausia hibridinė „LS 600h“ versija išvystydavo 394 AG. Galiniais ratais varoma versija nuo 0 iki 96 km/val. įsibėgės per 4,5 sekundės. Automobilio valdymo komfortą turėtų užtikrinti stabdžių, vairo mechanizmo, variklio ir pakabos darbą kontroliuojanti vieninga sistema. Sedane sumontuoti ir aktyvūs kėbulo stabilizatoriai. LS modelyje montuojama pneumatinė pakaba ir siūlomi 19 arba 20 colių skersmens specialios, padangų rezonavimo garsą slopinančios, struktūros ratlankiai. Automobilio įrangos sąrašas atitinka tiek klasę, tiek segmentą. 28 kryptimis valdomos priekinės sėdynės turės šildymo, ventiliavimo ir masažo funkcijas, o galinis dešinysis krėslas automatiškai pasisuka taip, kad viršininkui būtų patogiau išlipti iš automobilio. Tarp salono apdailos elementų galima pasirinkti natūralų japonišką medį, pjaustytą lazeriais. Teigiama, kad vairuotojai prieš save matys didžiausią pasaulyje 24 colių skersmens projekcinį ekraną, taip pat galės mėgautis iš kitų „Lexus“ modelių jau pažįstama „Mark Levinson“ garso sistema bei aktyviąja triukšmo slopinimo sistema. Multimedijos sistema su 12,3 colio skersmens centriniu ekranu galės būti komplektuojama su palydovine navigacija. Tarp elektroninių pagalbininkų išsiskiria išmani saugumo sistema, kuri aptikdama avarinę situaciją gali ne tik stabdyti, bet ir pasukti vairą – pavyzdžiui, apsaugoti nuo susidūrimo su į kelią netikėtai išbėgusiu pėsčiuoju. Kol kas nepaskelbta tiksli automobilio kaina, o prekyba juo turėtų prasidėti šių metų pabaigoje. Teigiama, kad modelis bus siūlomas visose rinkose.