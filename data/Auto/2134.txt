„Lietuvos kelių policijos tarnyba atkreipia dėmesį – baigiantis vasaros atostogoms, artėjant naujiesiems mokslo metams eisme dalyvauja daugiau nepilnamečių. Vaikai dažnai būna išsiblaškę ir neatidūs, tad prašome suaugusiųjų – prisiimkite atsakomybę už mažųjų eismo dalyvių saugumą“, – ragina policija. Trys vaikai buvo sužaloti, kai vyko kaip automobilių keleiviai, dar trys nukentėję vaikai vairavo dviračius. Vienas vaikas buvo sužalotas, kai išbėgo į gatvę. 14.25 val. Kėdainiuose, J.Basanavičiaus gatvėje, 4 metų berniukas iš namo kiemo išbėgo į važiuojamąją kelio dalį. Vaikas atsitrenkė į keliu važiavusį automobilį „Mitsubishi ASX“, kurį vairavo 55 metų vyras. Eismo įvykio metu berniukas buvo sužeistas ir dėl patirtų traumų pristatytas į ligoninę. Pirmadienio vakarą 19.51 val. Alytuje, Žiburio gatvėje, gyvenamojo namo kieme, automobilis „Peugeot 206“ partrenkė 5 metų mergaitę. Sužalojimus patyrusi mažametė nuvežta į ligoninę. Du vaikai nukentėjo Vilniaus rajone, kai avariją sukėlė neblaivus vairuotojas.