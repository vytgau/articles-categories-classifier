Europos Komisija, Europos Parlamentas ir 28 Europos Vadovų Tarybos valstybės narės pranešė, jog po beveik dvejų metų derybų pasiekė susitarimą sugriežtinti taisykles, kuriomis siekiama užtikrinti, kad „automobiliai būtų saugesni ir ekologiškesni“. „Džiaugiuosi, kad buvo pritarta pagrindinėms mūsų pasiūlymo nuostatoms, įskaitant nuostatas dėl realių ES priežiūros ir vykdymo užtikrinimo įgaliojimų“, – pareiškė už pramonę atsakinga Komisijos narė Elžbieta Bienkowska. „Ateityje Komisija galės atlikti automobilių patikras, inicijuoti automobilių atšaukimą visoje ES ir, kai pažeidžiamas įstatymas, skirti baudas, kurios galės sudaryti iki 30 tūkst. eurų už vieną automobilį“, – pareiškė ji. „Dyzelgeito“ skandalas parodė mūsų rinkos reguliavimo ir kontrolės sistemos trūkumus, – pažymėjo Komisijos narė. – Mes žinome, kad kai kurie automobilių gamintojai ėmėsi apgaulės, o daugelis kitų naudojosi (įstatymų) spragomis. Todėl pertvarkome visą sistemą.“ „Dyzelgeitu“ pavadintas skandalas kilo 2015 metų rugsėjį, kai „Volkswagen“ pripažino, jog 11 mln. visame pasaulyje parduotų dyzelinių automobilių buvo įdiegusi vadinamuosius išderinimo įtaisus, kad šios transporto priemonės atliekant jų taršos bandymus atrodytų ekologiškesni negu iš tikrųjų yra. Pagal naująsias taisykles, kurias dar turi oficialiai patvirtinti Europos Parlamentas ir valstybės narės, nepriklausomi tikrintojai reguliariai tikrins technines tarnybas, kurias valstybės narės yra paskyrusios atsakingomis už naujų automobilių modelių testavimą ir tikrinimą. Be to, Komisijai ir kitoms valstybėms narėms suteikiami įgaliojimai ginčyti sprendimus šią atsakomybę patikėti vienai ar kitai techninei tarnybai. Komisija galės tikrinti nacionalines tipo patvirtinimo institucijas, kad galėtų užtikrinti taisyklių įgyvendinimą ir jų laikymąsi visoje ES. Be to, pagal naująsias taisykles valstybės narės turės reguliariai atlikti savo rinkoje esančių transporto priemonių patikras vietoje ir viešai skelbti jų rezultatus. Savo teritorijoje aptikusios reikalavimų neatitinkančių transporto priemonių, valstybės narės galės nedelsdamos imtis veiksmų. Šiuo metu veiksmų pirmiausia turi imtis tipo patvirtinimą suteikusi institucija. Tuo tarpu Komisija nepriklausomai nuo valstybių narių vykdys patikrinimus rinkoje ir galės inicijuoti automobilių atšaukimus visoje ES. Ji gamintojams arba techninėms tarnyboms galės skirti baudas, kurios galės sudaryti iki 30 tūkst. eurų už kiekvieną reikalavimų neatitinkantį automobilį.