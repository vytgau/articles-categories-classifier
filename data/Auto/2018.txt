Visureigių entuziastai automobilines gerves vadina nepriklausomybės simboliu, rašoma pranešime žiniasklaidai. Sumaniai jas naudojant iš tiesų galima įveikti tokias kliūtis, kurios paprastai sustabdo visą standartinę techniką. Žinoma, tai nėra panacėja nuo visų bekelėje tykančių bėdų, nes neadekvačiai vertinant situaciją (jei nebus už ko tvirtinti troso ar šis pasirodys pernelyg trumpas) rizikuojama visureigį ilgam įkalinti purvyne. „Dakaro džentelmenas“ Antanas Juknevičius, pasakodamas apie gervių tipus atkreipia dėmesį, kad lengviausia visureigį aprūpinti elektrine gerve: jos montavimas sąlyginai paprastas, o vienintelis rūpestis – teisingas prijungimas prie standartinių ar papildomų akumuliatorių. Priklausomai nuo automobilio svorio reikia parinkti tokio galingumo gervę, kurios mechanizmas sugebėtų įveikti bent pusantro karto didesnį svorį. Tarkim jei visureigio svoris yra 2 tonos, tai gervės galia turėtų leisti tempti apytiksliai 5 tonas. Beje, A. Juknevičiaus teigimu, padidinti net ir kuklių parametrų gervės galingumą gana nesudėtinga naudojant papildomus skriemulius: jie kainuoja sąlyginai nedaug, o kiekvienas skriemulių blokas padidina gervės tempimo galią dvigubai. Pagrindinis elektrinių buksyravimo gervių pliusas – jos gali dirbti kai automobilio variklis neveikia. Minusas – apetitas elektros energijai toks didelis, kad visos gelbėjimo operacijos turi būti organizuojamos itin kruopščiai viską suplanavus. Šiuo požiūriu hidraulinės gervės yra patrauklesnės, tačiau jų montavimas sudėtingas ir brangus – automobilyje atsiranda krūva papildomos įrangos, kuri be visa ko dar ir nemažai sveria. Tačiau hidrauliniai agregatai funkcionuoja tik tada, kai dirba visureigio motoras. Tokią pačia nuodėmę – priklausomybę nuo vidaus degimo variklio – turi ir mechaninės gervės. Šio tipo agregatai bekelės profesionalų laikomi pačiais geriausiais (konstrukcija patikima ir galinga), bet yra patys brangiausi.