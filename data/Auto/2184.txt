Jungtinio mašinų konstravimo instituto generalinis direktorius Sergejus Poddubka pasakoja, kad Baltarusijos mokslininkams ši idėja kilo maždaug prieš metus, o ją įgyvendinti ėmėsi Nacionalinės mokslų akademijos prezidiumo pirmininkas Vladimiras Gusakovas, kuriam ji patikusi. Anot S. Poddubkos, pirmojo baltarusiško elektrinio automobilio variklio galia siekia beveik 80 arklio galių, o tokios galios „tikrai pakanka šia transporto priemone naudojantis mieste“. Maksimalus šio automobilio greitis siekia 110 kilometrų per valandą. „Mes nuolat tobuliname ir didiname jo galimybes, laikas parodys, kurie sprendimai pasiteisina, o kurie ne“, – pridūrė S. Poddubka. Anot kūrėjų, šio automobilio bateriją galima įkrauti tiek naudojantis įprastiniu elektros lizdu, tiek specialiu įkrovikliu. Eksperimentinis baltarusių elektrinis automobilis pagamintas naudojantis kinų mašinos „GeelySC7“ baze. Kol kas šios transporto priemonės kaina neskelbiama.