Oficialus naujos kartos „MINI Countryman“ modelių debiutas planuojamas Los Andželo automobilių parodoje, kuri įvyks antroje lapkričio pusėje. Naujajame „MINI Cooper S E Countryman ALL4“ suderintos geriausios dviejų technologijų – vidaus degimo variklio ir elektrinės pavaros – ypatybės. Modelyje naudojamas 3 cilindrų 1,5 litro darbinio tūrio benzininis variklis su „MINI TwinPower Turbo“ turbina, kuris išvysto maksimalią 100 kW/136 AG galią ir 220 Nm sukimo momentą nuo 1250 variklio sūkių. Variklis komplektuojamas su modifikuota 6 laipsnių automatine pavarų dėže „Steptronic“. Elektrinė pavara sumontuota kėbulo galinėje dalyje po bagažine, ji išvysto maksimalią 65 kW/88 AG galią ir 165 Nm sukimo momentą. Ši elektrinė pavara užtikrina nuolatinę galią benzininiam varikliui išvysčius net ir didelį greitį, ji, kaip tikina gamintojai, taip pat išsiskiria aukštu efektyvumu. Važiuodamas vien elektriniu režimu „MINI Cooper S E Countryman ALL4“ gali išvystyti 125 km/val. siekiantį greitį ir nuvažiuoti maksimalų 40 km atstumą.  Hibridiniame „MINI“ panaudota ličio jonų baterija susideda iš 16 celių, o jos talpa sudaro 7,6 kWh. Naudojantis specialia įkrovos stotele, įkrauti „MINI Cooper S E Countryman ALL4“ bateriją užtrunka kiek daugiau negu 2 valandas. Ją taip pat galima įkrauti ir iš įprasto elektros lizdo – šiuo atveju įkrovimo laikas sudaro 3 val. 15 min. Elektrinė pavara ir baterija į automobilio kėbulą integruota taip, kad būtų išsaugota praktiškai nepakitusi galinės sėdynių eilės erdvė ir bagažinės talpa. „MINI Cooper S E Countryman ALL4“ bendros hibridinės sistemos galia siekia 165 kW/ 224 AG, jėgos sukimo momentas – 385 Nm. Benzininio variklio su turbina ir elektrinės pavaros tandemas užtikrina itin mažas vidutines degalų sąnaudas, sudarančias vos 2,1 l/100 km, ir žemą 49 g/km anglies dvideginio emisiją. Automobilio greičiausias įsibėgėjimas iki 100 km/val. – 6,9 sekundės. Naujajame „MINI“ modelyje naudojama BMW koncerno sukurta „eDrive“ technologija ir išmanioji keturių varančiųjų ratų sistema, kai priekinius automobilio ratus varo benzininis variklis, o galinius – elektrinė pavara. Automobilio sukibimą su kelio danga užtikrina stabilumo kontrolės sistema „Dynamic Stability Control“, nuolatos derinanti priekinių ir galinių ratų darbą. Šis pažangus jėgos paskirstymo į varančiuosius ratus principas iki šiol naudotas sportiniame BMW koncerno modelyje „BMW i8“. Hibridinis „MINI“ modelis turi tris papildomus važiavimo režimus – „AUTO eDrive“, „MAX eDrive“ ir „SAVE BATTERY“. Pasirinkus „AUTO eDrive“ režimą pagrindinį darbą atlieka elektrinė pavara, o benzininis variklis įsijungia pasiekus didesnį nei 80 km/val. greitį ar smarkiau spustelėjus akceleratorių. „MAX eDrive“ režime elektrinė pavara naudojama visą laiką, kol nepasiekiamas 125 km/val. greitis. Tuo metu „SAVE BATTERY“ režime naudojamas benzininis variklis, kol baterijos įkrovos lygis nesiekia bent 90 procentų. Automobilyje taip pat yra ir standartiniai važiavimo režimai „MINI Driving Modes“ įskaitant „Mid“, „Sport“ ir „Green“ pasirinkimą. Nuo įprastų modelių naujasis „MINI Cooper S E Countryman ALL4“ skirsis tuo, kad jo kairiajame priekiniame sparne bus sumontuotas elektros įkrovos lizdas, sparnų dekoro elementai turės raidę „e“, o ant priekinių grotelių ir bagažinės dangčio uždėta geltonos spalvos raidė „S“. Išskirtiniai akcentai šio modelio salone – geltonos spalvos automobilio užvedimo mygtukas, specialus galios indikatorius pagrindiniame prietaisų skydelyje, „eDrive“ režimų pasirinkimo rankenėlė. „MINI Cooper S E Countryman ALL4“ standartiškai turi multimedijos sistemą „Radio MINI“ su 6,5 colio įstrižainės informaciniu ekranu, kuriame papildomai atvaizduojamas baterijos energijos lygis ir pasirinktas važiavimo režimas. Papildomai galima pasirinkti navigacijos sistemą su 8,8 colio įstrižainės ekranu ir jutiklinėmis valdymo funkcijomis.