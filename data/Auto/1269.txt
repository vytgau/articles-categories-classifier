Kaip rašoma pranešime žiniasklaidai, visas kitas alternatyvas jis vadina didesniais ar mažesniais kompromisais eismo saugumo sąskaita. „Žiemines padangas reikia rinktis labai atsakingai. Nėra specialiai mūsų klimatui gaminamų padangų, nėra tarpinio tipo ar tarpinio mišinio padangų, todėl rinktis tenka tarp dygliuotų, „nordic“ tipo minkšto gumos mišinio ir centrinės Europos rinkoms skirtų kieto gumos mišinio padangų. Kurį iš šių variantų pasirinkti turėtų lemti ne ES etiketėse nurodomos „geros“ raidės, sufleruojančios stabdymo kelio ilgį vasariškomis sąlygomis, o tai, kur ir kaip dažniausiai važinėjama, – dėsto R. Lipeikis. Nors Lietuva ne Šiaurės Suomija, bet ir pas mus didžiąją žiemos dalį visgi būna neigiama temperatūra, o pasitaikantys atšilimai viską tik dar labiau komplikuoja sukurdami pačias pavojingiausias eismo sąlygas: lijundrą, plikledį ar ypač klastingą „juodąjį“ ledą. Tokiomis sąlygomis kokybiškos dygliuotos padangos yra saugiausios bei universaliausios, galinčios išgelbėti daugiau gyvybių nei saugos diržai“. Patyrusio specialisto teigimu, dygliuotos padangos turi bene vienintelį minusą – kelia šiek tiek daugiau triukšmo. Tačiau tai tikrai yra smulkmena lyginant su jų darbinėmis savybėmis, galimybėmis manevruoti ir išvengti pačių blogiausių pasekmių kritinėse situacijose. Pasak R. Lipeikio, galimybė efektyviai valdyti automobilį yra netgi svarbesnė nei stabdymo kelio ilgis, nes skaudžiausios pasekmės būna ne tada, kai slystelėjus „pabučiuojamas“ kitos mašinos galas, o tada, kai posūkis pasirodo esąs pernelyg „aštrus“, ant važiuojamosios kelio dalies yra susiformavęs plikledis – praradus kontrolę, išlekiama į priešpriešinio eismo juostą arba pamačius tiesiai į jus lekiantį kito eismo dalyvio automobilį, neturite galimybių išvengti susidūrimo staigiai ir efektyviai manevruodami. „Apibendrinant, manau, kad sausu ar šlapiu keliu saugiai galima važiuoti su visomis padangomis, tačiau esant ekstremaliausioms žiemos sąlygoms saugiausios bus dygliuotos padangos. Vairuotojai patys turėtų nuspręsti, kas didesnis prioritetas, aš vienareikšmiškai manau, kad saugumas važiuojant apledėjusia kelio danga, kurios dar nei vieną žiemą nepavyko išvengti, – teigė R. Lipeikis. Saugaus eismo ekspertai akcentuoja dar vieną svarbią detalę: dygliuotos padangos šiurkština apledėjusio ar suplūktu sniegu padengto kelio paviršių, todėl vėliau važiuoti ir su paprastomis žieminėmis padangomis būna kur kas saugiau. Pagaliau skaičiuojant, kiek atsieina dyglių apgadintų kelių dangų ar horizontalaus ženklinimo renovavimas, reiktų įvertinti slidžiuose keliuose avarijose padaromą žalą. Skandinavijos šalių mokslininkai, tyrinėjantys eismo saugumo problemas tikina, kad tikrai žiemiškomis eismo sąlygomis, dygliuotos padangos avarijų tikimybę sumažina iki 40 proc. R. Lipeikis dygliuotas padangas rekomenduoja rinktis visiems vairuotojams, išskyrus daugiausia keliaujančius itin gerai prižiūrimais, magistraliniais keliais ar nuolat vykstančius į Vakarų Europą ar Lenkiją, kur dygliai yra draudžiami. Jei dėl panašių priežasčių tenka daryti kompromisą ir atisakyti dygliuotų padangų, geriausia rinktis minkšto gumos mišinio padangas. „Tai pakankamai gera alternatyva negalintiems naudoti dygliuotų padangų. Sudėtingomis žiemos sąlygomis, tokios padangos tik ant ledo bei švaraus asfalto nusileidžia dygliuotoms“, – pataria „Egzotikos“ strategas. R. Lipeikis taip pat atkreipia dėmesį į kai kuriuos stereotipus apie minkšto gumos mišinio padangas. Tarkim, kad „jos prastai elgiasi ant švaraus asfalto“ ar kad „labai sparčiai dyla“. Taip gal galima buvo pasakykti apie prieš 20 metų kurtas minkšto mišinio padangas, tačiau po šių padangų gamintojai jau sukūrė ir išleido į rinką 2-3 naujas kartas minkšto mišinio padangų ir šiais laikais gaminamų modernių minkšto mišinio padangų gamybos technologijos yra tiek ištobulintos, kad jos gaminamo su T (iki 190 km/h) ir H (iki 210 km/h) greičio indeksais ir yra pritaikytos važin4ti dideliais greičiais ir leidžia manevruoti tiksliai bei efektyviai tiek ant švaraus asfalto, tiek ir pačiomis sudėtingiausiomis žiemos sąlygomis.. „Kieto gumos mišinio padangos savaime nėra blogos, tačiau jos sukurtos Centrinės Europos šalių rinkoms ir yra nepritaikytos mūsų klimatui: žemoje temperatūroje jos stipriai sukietėja, todėl nukenčia sukibimas, jos yra visiškai nepatikimos ant ledo. O su apledėjusiais keliais susiduriama net ir švelniausiomis žiemomis – pakanka vieną kartą posūkyje išslysti į priešpriešinio eismo juostą ir pasekmės gali būti velniškai skaudžios“, – pastebėjo R. Lipeikis. Ekspertas rekomendavo susilaikyti nuo pagundų žiemą važinėti universaliomis padangomis. Jas galima rinktis tuo atveju jei esate visiškai tikras, kad situacijos, kai trūks-plyš būtina lėkti su netidėliotinais reikalais, nesutaps su pačiomis sudėtingiausiomis žiemiškomis sąlygomis – „juoduoju“ ledu, lijundra, plikledžiu ar pan. Universalios padangos pakankamai efektyvios ir saugios tik važiuojant minkštu sniegu, tačiau „nedirba“ kai orai atšąla. Ant ledo toks apavas automobiliui visiškai netinkamas. Dar vienas labai svarbus dalykas – slėgis padangose. Tik nuolat tikrinant, ar padangos pripūstos tiek, kiek nurodoma techninėse rekomendacijose, automobilis elgsis nepriekaištingai, o kelionės bus maksimaliai saugios. Tiek per didelis, tiek per mažas slėgis gali turėti didelės įtakos padangų dėvėjimosi tolygumui ir ilgaamžiškumui. Tikrinti ir sureguliuoti slėgį reikėtų tik tada, kai padangos šaltos – t. y. jų temperatūra artima aplinkos temperatūrai. Labai dažnai žmonės daro klaidą kelionės metu sustodami degalinėse ir reguliuodami slėgi įšilusiose padangose. Prieš pasirinkdami padangas pasikonsultuokite su specialistu. Vienas staigus posūkis ar slidus kelio ruožas, vienas neatsargus manevras, viena neatidumo akimirka – gali lemti labai daug – nerizikuokite savo, šeimos bei kitų eismo dalyvių saugumu. Saugių kelionių!