Jo dalyviams keliamas tikslas organizatorių parinktą, visiems vienodą maršrutą įveikti saugiai, laikantis visų KET reikalavimų, o ralio nugalėtoju taps mažiausia degalų sunaudojęs ir kelių eismo bei specialiųjų renginio taisyklių nepažeidęs ekipažas. „Visokeriopai skatiname tokius renginius, kurių dalyvių prioritetas kelionėje – jos saugumas, – išlydėdamas renginio dalyvius į trijų dienų maratoną Baltijos šalių keliais kalbėjo UAB „Neste Lietuva“ mažmeninės prekybos vadovas Audrius Miežys. – Būtent šie eko raliai propaguoja saugų, o tuo pačiu ir ekonomišką, bemaž neteršiantį gamtos vairavimą, kas atitinka mūsų įmonės filosofiją“. Tos pačios dienos vakarą, sukorę 700 km., visi ralio dalyviai pasiekė Narvos (Estija) miestą, kuriame jų laukė pirmoji nakvynė. „Nors kelionės lengva nepavadinsi, tačiau visi ekipažai važiavo pavydėtinai tiksliai, neaplenkdami nė vieno kelio knygoje numatyto punkto ir niekur nevėluodami, – pirmosios dienos finiše džiaugėsi pagrindinis ralio organizatorius, VšĮ „Saugus ratas“ vadovas Valdas Juozas Vilūnas. – To ir reikėjo tikėtis, nes į šį trijų dienų maratoną išsiruošė labiausiai patyrę, daugelyje analogiškų renginių dalyvavę vairuotojai ir jų navigatoriai“. „Neste Eko ralio 2018“ dalyvius maloniai nustebino Latvijos žvyrkelių, kurie tęsėsi bemaž nuo Aluksnės iki pat Estijos sienos, kokybė. Jie gana platūs, lygūs ir rūpestingai prižiūrimi, o juose gana intensyvus ne tik lengvųjų automobilių, bet ir sunkvežimių bei autobusų eismas. Bene didžiausią staigmeną patyrę eko ralių vilkai pateikė pirmąsyk papildydami kiek nusekusius degalų bakus. Nė vienas ekipažas, vairavęs tiek benzinu, tiek dyzelinu varomus keturračius, neviršijo daugumai vairuotojų dar utopija atrodančių 5 litrų 100 km kelio ribos. Pernakvoję Narvoje trečiadienį „Neste Eko ralio 2018“ dalyviai Estijos keliais vėl riedės Latvijos link, o vakare pasieks Liepoją, kur jų lauks antroji nakvynė. Trečiadienis jiems nebus lengvesnis, nes teks įveikti net 800 km.  Nugalėtojams ketvirtadienio vakare bus įteiktas pereinamasis, Lietuvos techninės apžiūros įmonių asociacijos „Transeksta“ įsteigtas prizas, specialios „Neste“ dovanos ir naujausių „Bridgestone“ padangų komplektas, su kuriuo, kaip tvirtino gamintojų atstovybės Lietuvoje vadovas Eugenijus Marcinkevičius, jie pajus tikrą vairavimo malonumą. Eko ralį, skirtą trijų broliškų respublikų valstybingumo šimtmečiams, rengia VšĮ „Saugus ratas“ kartu su partnere UAB „Neste Lietuva“.