Lapkritį Lietuvos kelių policijos tarnybos pareigūnai tikrino, ar tarptautinių maršrutų autobusais važiuojantieji užsisega saugos diržus. Paaiškėjo, kad daugiau nei pusė keleivių jų nesisega. Nors saugos diržai autobusuose įrengti, jais naudojasi tik maždaug kas trečias keleivis. Buvo patikrinti šeši tarptautiniai autobusai. Dalis pažeidėjų tvirtino apie tokį reikalavimą nežinantys, kitiems atrodė, kad važiuoti prisisegus diržu yra nepatogu. Lietuvos kelių policijos tarnybos duomenimis, kasmet nustatoma apie 20 tūkst. pažeidėjų, neprisisegančių saugos diržais. Jų nesegintiems vairuotojams ir keleiviams gresia administracinė atsakomybė nuo 28 iki 57 eurų, o jeigu pažeidimas padaromas pakartotinai – nuo 57 iki 86 eurų. Per šių metų lapkritį policija šalies keliuose nustatė 228 atvejus, kai transporto priemonių keleiviai važiavo neužsisegę saugos diržų. Tarp jų buvo vienuolika tokių, kurie jau anksčiau bausti už šį pažeidimą, tačiau nepasimokė ir Kelių eismo taisyklių reikalavimą pažeidė dar kartą. Šių metų lapkritį šalies keliuose įvyko penki eismo įvykiai, kuriuose penkių žmonių sunkius sužalojimus galbūt lėmė tai, kad transporto priemonių keleiviai nebuvo užsisegę saugos diržų. Taip pat policija gavo 23 pranešimus apie autobusuose nukritusius ir susižalojusius keleivius. Autobusuose turi būti užrašai apie saugos diržus, o jų nesant, vairuotojas turi paprašyti keleivių juos prisisegti. To nepadarius, atsakomybė tenka pačiam keleiviui. „Panevėžio autobusų parko“ generalinio direktoriaus pavaduotojas Alvydas Dirsė sako nepamenantis atvejo, kad pareigūnai kada nors būtų tikrinę, ar įmonės autobusais važiuojantys keleiviai naudojasi saugos diržais. Jo teigimu, visuose autobusuose, pagamintuose tam tikrais metais, turi būti įrengti saugos diržai visoms sėdimoms vietoms. Tokia nuostata galioja kiek daugiau nei dešimtmetį. Anksčiau gamintuose autobusuose paprastai saugos diržai yra tik priekinėse sėdynėse, o galinėje pritvirtinti per vidurį, kad stabdant autobusą keleivis neišlėktų į priekį. Tokios nuostatos galioja visuose ne mieste važinėjančiuose autobusuose. Direktoriaus pavaduotojas teigia pastebintis, kad saugos diržus žmonės segasi, ypač jaunesni ar jaunos šeimos, tačiau taip elgiasi toli gražu ne visi. Vis dėlto didžioji dalis jų veikiausiai nesisega, nors lipdukai apie tai informuoja. Dviejuose trečdaliuose įmonės autobusų, važinėjančių tarpmiestiniais maršrutais, turi saugos diržus visose keleivių vietose. Kiti autobusai senesni, jie pagaminti tada, kai toks reikalavimas dar negaliojo. Panevėžio autobusų parko vadovas Rimantas Petukauskas sako, kad tarpmiesčiuose eismo įvykių, kurių metu keleivius apsaugotų diržai, išvengta. Būna tik atvejų, kai autobusas dar važiuoja, o keleiviai būna pakilę iš vietų ir eina durų link. Iškilus nenumatytai kliūčiai ir vairuotojui spūstelėjus stabdžius, griūnama. Autobuse esantys saugos diržai segami tik per keleivio juosmenį, tad, jo manymu, staigiai stabdant, greičiausiai neapsaugotų nuo trenkimosi į priekinę sėdynę. Kita vertus, apsaugotų nuo iškritimo per langą, ypač, jei autobusas verstųsi. Panevėžio apskrities VPK Kelių policijos tarnybos viršininkas Virginijus Mačėnas konstatuoja, kad žmonės nesisega saugos diržų, o įkalti tai jiems į galvą labai sunku. Pareigūnui nekeista, kad retas važiuojantysis autobusu prisisega saugos diržu, nes ir lengvųjų automobilių keleiviai nesilaiko taisyklių. Pasak V. Mačėno, ne vienas mano, kad užpakaliniai automobilio langai tamsinti ir pareigūnas nepamatys, tačiau į savo saugumą numojama ranka – žmogus nepagalvoja, kad per avariją lėktų į priekį. Autobuse tokie dalykai dar pavojingesni, nes važiuoja kur kas daugiau keleivių. „Autobusų dar netikriname. Važiuojančiųjų automobilio gale dar negalime išauklėti“, – sako V. Mačėnas.