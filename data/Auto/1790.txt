Iš viso keliuose bus įrengti trys tokie kontrolės postai. Pažeidimų kontrolės sistema diegiama intensyvaus eismo ruožuose Lietuvoje – greitkelyje Vilnius–Kaunas ties Kauno mariomis, kelyje „Via Baltica“ tarp Kalvarijos ir Lietuvos–Lenkijos sienos bei kelyje Kaunas–Zarasai–Daugpilis ties Jonava. „Su pažeidėjais siekiame kovoti šiuolaikinėmis priemonėmis – intelektualiais sprendimais, kurie yra efektyvūs. Tyrimai rodo, kad maždaug ketvirtadalis sunkiojo transporto Lietuvoje viršija leistiną svorį. Tiesiant kelius atsižvelgiama į maksimalias leistinas apkrovas, todėl jas viršijus kelių danga greičiau dėvisi, o sugadintus kelius reikia remontuoti už visuomenės lėšas. Be to, bloga kelių būklė – duobės, provėžos – turi įtakos eismo saugumui. Nereikėtų pamiršti, kad perkrauto sunkvežimio stabdymo kelias ilgesnis, tad ir pavojus didesnis“, – anksčiau yra teigęs Lietuvos automobilių kelių direkcijos (LAKD) vadovas Egidijus Skrodenis. Įrangos diegimo ir bandomosios informacinės sistemos kūrimo darbus planuojama pabaigti iki šių metų pabaigos. Bendra viso projekto vertė – 3,3 mln. eurų. Kaip LRT.lt teigė LAKD Tarptautinių ryšių ir komunikacijos skyriaus ryšių su žiniasklaida specialistas Laurynas Slapšys, sistemos įrengimo darbai vyksta sklandžiai nepaisant to, kad dėl Vilniaus oro uoste vykusių rekonstrukcijos darbų nebuvo galima vykdyti darbų magistralinaime kalyje A1. „Rangovas darbus vykdo pagal numatytą planą. Palankios oro sąlygos rugsėjo mėnesį taip pat leido intensyviai vykdyti darbus keliuose“, – teigė L. Slapšys. Pasak LAKD atstovo, visuose trijuose keliuose – A1, A5 ir A6 – jau yra pabaigti visi kelio rekonstrukcijos ir įrangos matavimo darbai. Šiuo metu vyksta antrasis projekto įgyvendinimo etapas, kurio metu rangovas atliks metrologinį sumontuotos įrangos įteisinimą: vyksta sistemos derinimas, matavimai, bandymai, kalibravimas, dokumentų ruošimas. „2018 m. vasarį sistemos metrologinio įteisinimo darbai bus baigti. Nuo to laiko sistema bus paruošta fiksuoti pažeidimus ir perduoti informaciją kontroliuojančioms institucijoms“, – LRT.lt sakė L. Slapšys. Jo žodžiais, įteisinus sistemą, galės vykti automatinis informacijos rinkimas apie sunkiasvorių transporto priemonių viršsvorį, važiavimą be techninės apžiūros, civilinės atsakomybės draudimo ir kt.  Pirmoji Baltijos šalyse Lietuva – pirmoji iškaimyninių šalių, diegianti tokią kompleksinę sistemą. Nei Lenkijoje, nei Latvijoje, nei Estijoje panašių intelektinių transporto sistemų (ITS) iki šiol nėra įdiegta. „Pažeidimų kontrolės sistema vienu metu atliks daug funkcijų ir tai vienas didžiausių jos privalumų. Sumontuosime elektroninę įrangą keliuose: kameras, įvairius jutiklius, indukcines kilpas bei sukursime informacinę sistemą, kuri apdoros šios įrangos renkamus duomenis bei bus integruota į jau įdiegtas eismo kontrolės sistemas. Visi trys kontrolės punktai bus susieti į vieną sistemą“, – sako viešųjų pirkimų konkursą diegti bandomąsias pažeidimų kontrolės sistemas laimėjusios UAB „Fima“ Sprendimų departamento direktorius Rokas Šlekys. UAB „Fima“, bendradarbiaudama su Kauno technologijos universitetu (KTU), taip pat pradėjo rengti transporto priemonių svėrimo nestabdant eismo sistemos metrologinės patikros metodiką, nes Lietuvoje iki šiol tokių sistemų nebuvo. Svėrimo nestabdant eismo sistema bus įtraukta į matavimo priemonių registrą iki 2018 metų sausio pabaigos.   Pažeidėjai neliks nepastebėti Įrengiant pažeidimų kontrolės postus, didelė dalis lėšų teko kelio darbams – buvo ardoma dalis asfalto, įrengiami svėrimo jutikliai, indukcinės kilpos visose eismo juostose bei kelkraštyje, kad nesąžiningi vairuotojai negalėtų išvengti kontrolės, po to kelio danga paklota iš naujo. Virš kelio pažeidimų patikros postuose bus įrengtos santvaros, ant kurių bus sumontuoti transporto priemonių gabaritų nustatymo jutikliai, transporto priemones iš priekio, šono ir galo fiksuojančios vaizdo kameros, kameros su valstybinių numerių atpažinimo funkcija bei vaizdo kameros, stebinčios galimus vandalų išpuolius. Sistemoms reikės elektros ir ryšio komunikacijų įvadų. „Šis projektas nėra vien techninės įrangos sumontavimas. Tai pirmas žingsnis kuriant integruotą daugiafunkcę sistemą, kuria galės naudotis visos tiek eismą prižiūrinčios, tiek transporto priemones kontroliuojančios institucijos bei teisėsauga. Galėsime stebėti daugybę parametrų ir gauti informaciją ne tik apie pažeidėjus, bet ir apie eismo srautus, kryptis, transporto priemonių tipą“, – sako E. Skrodenis. Bandomojo projekto tikslas yra išbandyti, kokios technologijos tinkamiausios ir efektyviausios Lietuvoje, kaip jos pakeis vairuotojų elgseną. Vėliau bus sprendžiama dėl tolesnio šių sistemų diegimo Lietuvos keliuose. Pažeidimų kontrolės sistema nustatys: • Transporto priemonių svorį, viršijamas ašių apkrovas; • Didžiagabarites transporto priemones, važiuojančias keliais be leidimo; • Transporto priemones be galiojančios techninės apžiūros; • Civilinės atsakomybės draudimu neapdraustas transporto priemones; • Policijos, valstybės sienos apsaugos, muitinės tarnybų ieškomas transporto priemones; • Eismo srauto greitį, intensyvumą; • Transporto priemonių rūšis; • Transporto priemonių maršrutą.