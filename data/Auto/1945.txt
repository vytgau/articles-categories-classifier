Prekybos centras „Norfa“ esantis Vilniuje Savanorių pr. nuo piktavalių vairuotojų kenčia jau ne pirmą kartą. Prekybos tinklo atstovas Darius Ryliškis sako, kad nors stovėjimas viršvalandžius kainuoja ne itin daug, tačiau vis atsiranda žmonių, kurie bando išvažiuoti nesusimokėję. „Įprastai mūsų stovėjimo aikštelėse automobilį nemokamai galima palikti 2 val. Tokio laiko tikrai užtenka apsipirkti parduotuvėje. Viršijus nustatytą laiką yra pradedamas skaičiuoti valandinis 0,5 Eur mokestis, kurį vairuotojas turi susimokėti išvažiuodamas, tačiau atsitinka tokių atvejų, kai norom ar netyčia vairuotojai bando išvažiuoti nesusimokėję“, – sako D. Ryliškis. Vairuotojai įsigudrino Įmonės „Energus“, įrenginėjančios pakeliamus užtvarus automatikos sistemų skyriaus vadovas Gediminas Širvinskas papasakojo, kodėl dažnai yra apgadinami stovėjimo aikštelių užtvarai. „Atsiranda tokių vairuotojų, kurie siekia piktavališkai pravažiuoti nesusimokėję. Sistema turi indikatorių, kuris pajutęs, kad kartis liečia mašiną, pradeda ją kelti, o jie tuo naudojasi ir kurių mašinos yra žemesnės, specialiai lenda po šlagbaumu“, – pasakoja technikas. „Kitas atvejis, kai yra važiuojama paskui išvažiuojantį automobilį ir jam pravažiavus – skubama, kad spėtų pralįsti, nes tada sistema nesuspėja nuskaityti numerių ir jis ramiausiai sau gali išvažiuoti nemokėjęs. Tai kokius tris kartus jiems pavyksta, vieną kartą – kartis visgi pasigauna mašiną. Taip nutinka dėl to, nes sistema pajunta didesnį tarpą ir galvoja, kad nėra iš paskos atvažiuojančio automobilio “, – sako G. Širvinskas. Pasak techniko, aikštelėse yra visi informaciniai ženklai su stovėjimo taisyklėmis ir kainomis, tačiau pasitaiko ir tokių atvejų, kai dėl aplaidumo vairuotojai pradeda važiuoti nesustoję, pridaro nuostolių sau ir parkavimo sistemai. „Žinoma būna ir tų aplaidžių žmonių – važiuoja nežiūri nei į ženklus, nei į kitus automobilius. Sugadina užtvarą, važiuoja toliau kaip niekur nieko. O tai yra traktuojama kaip pabėgimas iš eismo įvykio. Perduodam filmuotą medžiagą policijai ir tada tų žmonių laukia nemalonumai“, – pasakoja G. Širvinskas. Nuostoliai nuo kelių šimtų iki kelių tūkstančių „Nulūžus karčiai nuostoliai siekia iki 200 Eur, tačiau jei yra sugadinamas užtvaro varikliukas, kuris yra labai brangus, tenka sumokėti nuo 1000 iki 2000 Eur. Mes net padarėme sistemoje pakeitimą, kad įvykus kontaktui su mašina šlagbaumas nukristų bei mažesni nuostoliai tektų varikliui“, – sako technikas.  Anot G. Širvinsko, kol yra taisomi užtvarai, tie patys piktavaliai vairuotojai nieko netrukdomi gali per dienas laikyti savo automobilius aikštelėse. „Jie tuo naudojasi, nes yra atidirbę sistemą. Konkrečiai prie Savanorių pr. „Norfos“ yra daug biurų, kurių aikštelėse stovėjimas yra mokamas arba tiesiog fiziškai nėra vietų visiems automobiliams, todėl jiems ši aikštelė yra aukso vertės“ – sako „Energus“ atstovas. Kituose prekybos centruose situacija panaši Prekybos centro „Rimi“ atstovė Giedrė Bielskytė sako, kad tokių situacijų kai piktybiškai arba netyčia yra apgadinami pakeliami užtvarai taip pat pasitaiko. „Įvykiai atsitinka todėl, kad vairuotojai nesilaiko kelių eismo taisyklių ir kelių žymėjimo – mūsų atveju „Stop“ ženklo ir 3 m privalomo saugaus atstumo nuo kitos mašinos kelio ženklo. Raginame vairuotojus būti atidesniais“, – komentuoja G. Bielskytė. Pasak „Rimi“ atstovės, informacija apie stovėjimo taisykles yra pateikiama įvairiose aikštelės vietose – prie įvažiavimo, mokėjimo automato, taip pat pačioje parduotuvėje. „Visi atvejai, kuriuose būna pažeista užtvarų sistema ar sugadintas automobilis, vertinami kaip eismo įvykiai ir juos tvarkome teisės aktų nustatyta tvarka. Jeigu vairuotojas pats informuoja apie įvykį, pildome deklaraciją. Jeigu pasišalina iš įvykio vietos – kviečiame policiją“, – sako G. Bielskytė. Prekybos centro „Maxima“ komunikacijos ir korporacinių reikalų departamento direktorius Jaunius Špakauskas sako, kad vien per 2017 m. yra suskaičiuota bent 20 įvykių, kurių metu apgadintą įrangą teko taisyti. „Dažniausiai tokie nutikimai įvyksta dėl automobilių ar dviračių vairuotojų neatidumo bei kelių eismo taisyklių nesilaikymo. Tad nevertėtų skubėti iš stovėjimo aikštelės išvažiuoti iškart paskui kitą automobilį – būtent tai yra dažniausia tyčinė ar netyčinė priežastis, dėl kurios sutrinka užkardų veikla“, – sako J. Špakauskas. Pasak prekybos centro atstovo, itin intensyviose miesto zonose, kur parduotuvių stovėjimo aikštelės įrengtos netoli gyvenamųjų namų ir biurų pastatų, rasti laisvą vietą automobiliui gali tapti tikru iššūkiu, todėl parkavimas su pakeliamais užtvarais yra vienintelis variantas. „Pavyzdžiui, viena tokių aikštelių yra Vilniuje, šalia Mindaugo g. esančios „Maximos“. Jei ši aikštelė būtų be užkardų, turbūt nė vienas apsipirkti atvykęs parduotuvės lankytojas nerastų, kur pastatyti mašiną – aplink gyvena ir dirba daugybė žmonių, kurie automobilius stovėti palieka visai dienai“, – pasakoja „Maxima“ atstovas.