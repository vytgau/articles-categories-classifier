Greičiausias vienuoliktame Dakaro ralio etape automobilių įskaitoje buvo Bernhardo ten Brinke ir Michelio Perino ekipažas, visus 280 km įveikęs per 4 val. 10 min. 54 sek. Bendroje įskaitoje vis dar pirmauja Carloso Sainzo ir Lucaso Cruzo ekipažas. Šiame etape „Agrorodeo“ komandos „Toyota Hilux“ susidūrė su techninėmis problemomis, kurias išspręsti pavyko negreitai – ekipažas trasoje prastovėjo ir remontui sugaišo bene 4 valandas. Pirmoje greičio ruožo dalyje V. Žala su S. Jurgelėnu važiavo aukštu tempu ir užėmė 16 poziciją, tačiau lūžusi „Toyota Hilux“ vairo traukė, o po to – pusašis, nutraukęs ir stabdžių žarnelę – ekipažą sustabdė ilgam. „Šiandien sportas baigėsi, rytoj prasideda išgyvenimas. Greičio ruožo pradžioje viskas klostėsi gerai, tačiau vėliau patyrėme techninių nesklandumų ir kol susitvarkėme, užtrukome keletą valandų. Lieka trys dienos, kovosim iki finišo“, – trumpai po finišo greičio ruožą apibūdino V. Žala. Po šios nesėkmės ekipažas bendroje įskaitoje iš 13-os nukrito į 19-ą vietą. Kitiems lietuviškų komandų ekipažams „Super Fiambala“ sekėsi geriau. Antanas Juknevičius su Dariumi Vaičiuliu čia užėmė 17-ą vietą, Benediktas Vanagas su Sebastianu Rozwadowskiu – 24-ą. Bendroje įskaitoje šie ekipažai užima atitinkamai 15-ą ir 32-ą vietas. Motociklininkas Balys Bardauskas finišą pasiekė 77-oje vietoje, o bendroje įskaitoje užima 82-ą poziciją. Ketvirtadienį Dakaro ralio automobilių įskaitos dalyvių laukia ilgiausias greičio ruožas visame maratone – 523 km. Dar 270 km sudarys pervažiavimas tarp bivuakų, tad per dieną sportininkams kelyje iš Čilesito į San Chuaną teks įveikti beveik 800 km. Dvyliktame Dakaro etape laukia įvairių tipų keliai ir jų dangos: du trečdalius sudarys gruntas, apie ketvirtadalį – smėlis. Lenktynininkai taip pat prisimins aukštikalnių sukeliamas problemas, nes pakilti teks į 3,6 km aukštį.