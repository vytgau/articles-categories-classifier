Anot Kauno miesto savivaldybės Transporto ir eismo organizavimo skyriaus vedėjo Pauliaus Kero, šiuo metu vyksta greičio matavimo įrenginių viešųjų pirkimų procedūrų darbai. Viena procedūrų dalių – ekonominio naudingumo vertinimas, kurio metu atliekamas pasiūlytų įrenginių veikimo išbandymas, stebimas efektyvumas. „Tiekėjai, kurie dalyvavo konkurse, sumontavo savo įrenginius ir fiksavo greitį, radarai vertinti pagal daugybę kriterijų“, – atskleidė P. Keras. Vairuotojai siūlo didinti greitį Naujovė iš karto sulaukė vairuotojų reakcijos. Socialiniame tinkle „Facebook“ kauniečiai pradėjo piktintis tokiu valdininkų ir policijos sprendimu. Ano jų, panaikinus pėsčiųjų perėją, neliko rizikos, kad į gatvę išbėgs žmonės, todėl reikėjo ne radarą statyti, bet padidinti leistiną greitį. P. Keras patikino, kad šis pasiūlymas bus svarstomas Eismo saugumo komisijoje, tačiau su radaro atsiradimu toje vietoje to sieti nereikėtų. „Radaras skirtas leistinam greičiui kontroliuoti“, – teigė P. Keras ir pridūrė: „Koks greitis bus nustatytas kiek ankstoka kalbėti, panaikinus perėją ir įrengiant kitas eismo saugos priemones, Nuokalnės g. atkarpoje nuo Varnių tilto iki Sukilėlių pr. viaduko, kur nėra perėjų, gali būti nagrinėjamas greičio padidinimo klausimas. Tai bus svarstoma Eismo saugumo komisijoje. Tačiau pabrėžiu, kad leistinas greitis turi būti saugus, o radarai ir skirti užtikrinti, kad vairuotojai laikytųsi saugaus greičio, koks nustatytas“, – akcentavo P. Keras. Jis pastebėjo, kad Nuokalnės gatvėje vyksta nemažai eismo įvykių ir čia būtina imtis eismo saugumo priemonių: „Tai gan avaringas kelio ruožas, didžioji dalis įvykių čia vyksta būtent dėl stipriai viršyto greičio. Net bandymo metu greitis viršytas dvigubai. Dabar šioje atkarpoje leidžiama važiuoti 50 km/val., o kai kurie vairuotojai paspaudė ir iki 100 km/val.. Tai netoleruotina ir rodo, kad greitį kontroliuojantys įrenginiai šioje atkarpoje – tikrai reikalingi“, – įsitikinęs pašnekovas. Atsiras 10 radarų Šįmet Kauno mieste atsiras 10 greičio matuoklių, tiesa, kol kas tikslus laikas nežinomas, nes dar vyksta viešųjų pirkimų procedūros. „Įrenginiai bus sumontuoti per 6 mėn. nuo sutarties pasirašymo. Pirkimo procedūros artėja prie pabaigos. Visi dešimt naujųjų radarų, planuojama, bus sumontuoti šįmet“, – teigė P. Keras. Greičio radarai fiksuos abi eismo kryptis ir bus įrengti šiose vietose: Nuokalnės g.; Europos/Karaliaus Mindaugo/Savanorių/Šiaurės prospektuose, Tunelio ir R. Kalantos gatvių įkalnėse, Jonavos g., Žemaičių plente bei ties T. Masiulio bei Raudonojo Kryžiaus gatvių sankryža.