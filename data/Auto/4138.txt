Teismo nurodymu, bendrovė privalės sumokėti kiekvienam iš 652 savo oficialių automobilių prekiautojų vidutiniškai po 1,85 mln. dolerių per 18 mėnesių. Koncerno išmokėta kompensacija turėtų padengti bendrovių prekiautojų išlaidas, susijusias su žala reputacijai ir sunkumais parduoti automobilius. Apskritai koncernas ketina sumokėti apie 22 mlrd. dolerių, kad patenkintų automobilių savininkų, ekologijos reguliatorių, regioninės valdžios bei JAV automobilių prekiautojų pretenzijas. Šių metų sausį VW pripažino kaltę dėl trijų baudžiamųjų kaltinimų ir sutiko sumokėti JAV valdžiai 4,3 mlrd. dolerių „emisijų skandalui“ sureguliuoti. Bendrovė sumokės 2,8 mlrd. dolerių baudas pagal baudžiamąją teisę ir 1,5 mlrd. dolerių administracinių nuobaudų. „Dyzelinis skandalas“ Vokietijos automobilių gamintoją sudrebino 2015 m. rugsėjį. JAV aplinkos apsaugos agentūra (EPA) apkaltino bendrovę tuo, kad dyzeliniais varikliais varomuose automobiliuose buvo įdiegta programinė įranga, leidžianti testavimo metu nuslėpti realius duomenis apie teršalų emisijas. Daugelyje pasaulio šalių atliekamas VW veiklos tyrimas.