Bendrovės investicijos į pirmąją tokio tipo plovyklą siekia apie 700 tūkst. eurų, sukurtos ir aštuonios naujos darbo vietos. „Šio automobilių švaros centro darbo sparta tokia, kad per vieną metų sezoną jame būtų nuplauti visi Kauno lengvieji automobiliai. Tuo metu visi pernai Lietuvoje registruoti nauji automobiliai, kurių buvo per 17 tūkst., savo pradinį blizgesį atgautų per dvi savaites. Tiesa, norintiems, kad automobilis savo blizgesio niekada neprarastų, rekomenduojame jį plauti kartą per savaitę“, – vaizdžiai naujos plovyklos galimybes pristato įmonės generalinis direktorius Nedas Karklius.  Automatinio konvejerio principu veikiančioje plovykloje vienu metu gali būti plaunami keturi automobiliai. Prieš užvažiuojant automobiliui ant konvejerio, jis yra apipurškiamas purvo tirpikliu ir apiplaunamas aukšto slėgio vandens srove, kad nuo kėbulo būtų pašalintos kietosios dalelės – taip išvengiama galimų apibraižymų. Automobilis su įjungtu varikliu ir vairuotoju juda konvejeriu, kur, priklausomai nuo pasirinktos programos, mašinos paviršių saugančiomis minkštomis šluostėmis ir šampūnais yra plaunamas automobilio kėbulas, dugnas ir ratai. Tunelinėje plovykloje taip pat yra galimybė pasinaudoti dugno dengimu antikorozine danga bei išorės vaškavimu. Skirtingai nuo kitų plovyklų, automobilio plovimo sparta nepriklauso nuo procedūrų kiekio ir trunka vos apie 5 minutes. „Ši technologija paplitusi JAV, kur itin daug dėmesio skiriama klientų aptarnavimui. Tunelinė plovykla leidžia užtikrinti tris pagrindinius dalykus, kurie yra svarbūs vairuotojams: tai aptarnavimo greitis, nepriekaištinga kokybė ir patogumas. Procedūros metu vairuotojui nereikia išjungti variklio ir išlipti iš automobilio, dėl valymo spartos neprailgsta nei laukimas, nei plovimas, o kokybę užtikrina patentuotos technologijos bei priemonės“, – sako N. Karklius. Plovykloje yra galimybė ne tik pasinaudoti kėbulo plovimo paslaugomis, tačiau vairuotojai patys galės pasirūpinti savo automobilių salono švara: čia yra salono siurbliai bei kilimėlių valymo mašina, kurioje grindų kilimėliai yra išplaunami akimirksniu.