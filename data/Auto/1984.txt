Ekipa turi Estijos automobilių sporto federacijos licenciją ir atstovauja šiai šaliai, tačiau komandoje net trijų respublikų – Lietuvos, Latvijos ir Estijos lenktynininkai Tomas Petraitis, Tarmo Sildas, Olegas Ossinovskis ir Reinis Liliensteinas, kurie rungtyniaus GT klasėje ir pilotuos varžyboms jau parengtą „BMW M3“. „Nors mūsų komanda negali pasigirti didele lenktynių patirtimi ir profesionaliais sportininkais, tačiau viliamės visų ekipų sąraše nelikti paskutiniai, – lenktynių spaudos centrui, viešųjų ryšių agentūrai „Visus Bonus“ sakė „Skinest Rail“ atstovas T. Petraitis. – Jei tiksliau, norime būti pirmajame dešimtuke, o savo klasėje galvojame apie aukštėlesnę vietą.“  Tomą ir jo komandos draugus vilioja ši Estijos trasa prie šalies vasaros sostine tituluojamo Pernu miesto. Jo nuomone, ji itin tinka sezono pabaigtuvių lenktynėms. Trasą geriausiai pažįsta bene didžiausią patirtį iš Baltijos šalių automobilių sporto entuziastų suburtos komandos turintis jos narys T. Sildas, laikantis ją namų arena, kurioje jam teko dalyvauti daugybėje renginių vairuojant „Porsche“ automobilius. „Siūlyčiau ir kitoms komandoms palaikyti sveikintiną organizatorių iniciatyvą ilgų nuotolių lenktynių seriją baigti šioje, visiems patrauklioje „auto24ring“ trasoje“, – kviečia „Skinest Rail“ ekipos narys T. Petraitis. „Skuba Racing Team“ komandos lenktynininkai, Palangos maratone finišavę antri, jau seniai pateikė paraišką ir nekantrauja išbandyti jėgas, kaip teigia komandos vadovas Tadas Ivanauskas, šiuo metu geriausioje Baltijos šalyse, moderniausiai rekonstruotoje „auto24ring“ trasoje. Komandos sportininkai Karolis Šikšnelis, Džiugas Tovilavičius ir Marius Slaboševičius pilotuos tą patį, jų lūkesčius pateisinusį „BMW M3 V8 BigDaddy“, kurį lenktynėms parengė „Skubos“ marketingo grupės „RaceTech“ meistrai. „Labai norėtume į šią greitą ir saugią trasą revanšo lenktynėms pakviesti pirmųjų iš dviejų ilgų nuotolių lenktynių serijos nugalėtojus – „Skuba Dream“ ekipą, kurios lenktyniaujančių Pernu sąrašuose kažkodėl dar nematome“, – sakė lenktynių Palangoje laimėtojų pagrindinės konkurentės – „Skuba Racing Team“ komandos vadovas T. Ivanauskas. Iš tiesų, ne tik konkurentų ekipos dirigentas, varžydamasis dėl čempionų laurų po dviejų maratoninių lenktynių, norėtų susigrumti su pirmųjų laimėtojais ir tarpusavio ginčą kuris šiemet greitesnis spręsti ne pagal užkulisių gandus, o tiesiogiai – lenktynių trasoje. Be abejo, apie tai svajoja ir būrys ne tik šių abiejų ekipų gerbėjų. Jų atmintyje dar neišblėso Palangoje vykusių 1006 km lenktynių vaizdas, kai aidint žiūrovų ovacijoms komandos draugų Egidijui Valeišai patikėtas jų „Porsche 911 GT CUP 997“ pirmas kerta išganingojo finišo liniją. Tad ar „Skuba Dream“ pakels kolegų iš „Skubos Racing Team“ mestą pirštinę, sužinosime jau netrukus, nes paraiškų pateikimo „1000 km Pärnu powered by Hankook“ lenktynėms terminai jau artėja prie pabaigos.