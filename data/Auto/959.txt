Pradedamas daugiau nei 450 kilometrų atkarpą iki šios nakties bivako, Benediktas Vanagas džiaugėsi, jog ši diena buvo kiek lengvesnė. Nepaisant nuleisto rato, kiek didesnio pasiklydimo ir nesėkmingai broliams Coroneliams paskolintų „sandtrackų”, ekipažas etapą baigė 18-oje vietoje, lyderiui Stefanui Peteranseliui nusileidę vieną valandą ir beveik dešimt minučių. „Šiandienos greičio ruožas iš dviejų dalių – pirmoji praėjo gana sklandžiai, nepaisant to, kad buvome prakirtę ratą. Penkios minutės sustojimo keičiant jį. Antroji dalis su ganėtinai sudėtingomis kopomis ir iš esmės vienas pagrindinis dalykas yra tas, kad pasiklydom. Manau, kad praradom labai nemažai laiko, bet nepaisant to, greičio ruožą įveikėm, dar teko truputėlį kastuvais pasimosikuoti, turint galvoje, kad vakar buvo tokia viena iš turbūt sudėtingiausių dienų mano gyvenime, tai šiandieną truputį geriau”, - pasakojo Benediktas. Nors didesnių techninių problemų ekipažas išvengė, be nuostolių neapsiėjo:„Sustojome prie brolių Coronelių, jie paprašė„sandtrackų” kad paskolintume, pasižiūrim, kad neturim – pametėme. Toks niuansas. Kai pameni „sandtrackus”(specialūs paklotai, padedantys išvažiuoti iš smėlio – red.past.) supranti, kad nereikia užstrigt”, - dalinosi Benediktas.  Kiek anksčiau ekipažas prarado ir vieną iš galinių automobilio sparnų – „ Jei atvirai, tai net nežinau (kur yra sparnas – red.past.). Kai mes sustojome pirmoje greičio ruožo dalyje keistis ratą, aš pamačiau, kad sparnas mosikuojasi. Šiaip niekur mes jo nekabinom. Matyt, atmosferos poveikis labai didelis. Žinote, automobiliuose visos nereikalingos detalės nukrenta, bet greičiui tai įtakos nedaro, o bivake turime kitą, tad užsidėsime ir būsime kaip nauji”, - po keleto dienų pertraukos su juokavo pilotas. Šis, itin sudėtingas ir varginantis smėlio epizodas Dakaro ralyje baigtas. Jau rytoj maratonas keliasi į Boliviją, kur savo dalyvius kankins aukštikalnėmis, tačiau leis kiek atsigauti nuo smėlio vonių. Greičio ruožai taps greitesni, labiau primins klasikinio ralio atkarpas.