Braunšveigo prokurorų teigimu, asmenų, kurių veikla galimai susijusi su emisijų skandalu, skaičius pastaruoju metu padidėjo nuo 21 iki 37. Tyrėjai vien šią savaitę apieškojo 28 verslo ir privačias patalpas. Yra požymių, kad 2015-aisiais iš pareigų atsistatydinęs M. Winterkornas žinojo apie problemas dėl emisijų gerokai prieš pripažįstant tai viešai, apklausę liudininkus teigė prokurorai. „Volkswagen“ kol kas situacijos nepakomentavo. Dar praėjusią savaitę M. Winterkornas kratėsi atsakomybės ir tikino asmeniškai nežinojęs apie sukčiavimą prieš skandalui iškylant į viešumą. Skandalas Vokietijos automobilių pramonės milžiną purto jau nuo 2015 m. Kompanija tada prisipažino, kad daugiau nei 11 mln. jų automobilių buvo įrašyta programinė įranga, skirta apeiti taršos testus. Paaiškėjus situacijai, M. Winterkornas atsistatydino.