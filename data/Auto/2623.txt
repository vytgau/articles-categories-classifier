„Kodėl priėmėme tokį sprendimą? Du esminiai faktoriai. Pirmas – net ir būnant viena stipriausių komandų Lietuvoje, nėra lengva kautis trijose disciplinose. Kiekviena automobilių sporto šaka reikalauja specifinių kompetencijų, reikia aptarnauti ir gerai žinoti skirtingą techniką, turėti sandėlį detalių, ir t.t. Tad koncentruosimės. Antroji priežastis – labai pragmatiška. Susidėję į lentelę lenktynių biudžetą matome, kad projekto kaina gerokai viršija vertę, kurią gauname čia dalyvaudami“, – parašė B. Vanagas savo paskyroje socialiniame tinkle „Facebook“. Tuo metu „General Financing team Pitlane“ startuos tarptautinėse varžybose „Rally Latvia“. B. Vanagas su šturmane Agne Vičkačkaite-Lauciuviene R5 klasės automobiliu kovoja FIA „Baltic Rally Trophy“ serijoje ir Lietuvos ralio čempionate. B. Vanagas „ENEOS 1006 km“ lenktynių trofėjų kėlė du kartus – 2013-aisiais (drauge su Nerijumi ir Nemunu Dagiliais) ir 2016 metais (su Jonu Gelžiniu ir Sebastiaanu Bleekemolenu).  „General Financing team Pitlane“ priklauso žiedinių lenktynių Palangoje visos distancijos rekordas. 1006 km ji yra įveikusi per 8 val. 44 min. 55,924 sek. „Šauniems savo varžovams linkime geros kovos“, – parašė B. Vanagas savo „Facebook“ paskyroje. Artimiausi B. Vanago startai 2017 m. klasikinio ralio sezone: 07.22 – 23 Rally Latvia, Riga/Jūrmala (LV/BRT) 08.04 – 05 Samsonas Rally Rokiškis (LT/BRT) 09.08 – 09 DHL Rally Elektrėnai (LT/BRT) 09.29 – 30 Rally Classic Druskininkai (LT).