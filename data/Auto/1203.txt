„Išmaniosios technologijos jau tapo neatsiejama mūsų gyvenimo dalimi, tad visiškai natūralu, jog plečiame savo paslaugų tinklą, siekdami sudaryti galimybę už parkavimą atsiskaityti išmaniuoju telefonu daugelyje Lietuvos miestų. Panevėžys yra penktasis pagal dydį ir čia jutome žmonių poreikius turėti galimybę naudotis mūsų išmaniąja programėle. Džiaugiamės naujausia plėtra bei bendradarbiavimu su Panevėžio miestu ir toliau siekiame savo tikslo teikti paslaugą visai Lietuvai“, – teigia Marius Blagnys, įmonės „UniPark“ direktorius. Išmaniesiems telefonams skirta mobiliąja programėle galima sumokėti už stovėjimą daugiau nei 87 proc. šalies miestuose esančių mokamo parkavimo zonų. Panevėžyje įrengtos 923 mokamos stovėjimo vietos, kurių daugiausia koncentruojasi centrinėje miesto dalyje. Panevėžys prisijungia prie Kauno, Klaipėdos, Šiaulių, Trakų, Palangos, Nidos ir Vilniaus įmonės aikštelių, kur „UniPark“ mobilioji programėlė pradėjo veikti jau anksčiau. „Integruojamės į vieningą modernią automobilių parkavimo sistemą ir norime, kad miestas būtų išmanus bei patogus gyventojams ir miesto svečiams. Siekti šio tikslo mums padeda kasdieniai kryptingi darbai. Tikimės, kad ši programėlė atitiks gyventojų lūkesčius ir palengvins jų buitį, nes bus kur kas paprasčiau atsiskaityti už automobilio stovėjimą – nebereikės gaišti laiko ieškant parkomato, suvedant papildomus duomenis bei spausdinant kvitus“, – sako Panevėžio miesto savivaldybės administracijos direktoriaus pavaduotojas Tomas Jukna. „UniPark“ programėlė yra pritaikyta „Android“ bei „iOS“ operacines sistemas turintiems telefonams, ją galima nemokamai parsisiųsti iš „Google Play“ bei „App Store“ parduotuvių. Mokestis už stovėjimą gali būti įtrauktas į įmonės, pasirašiusios su „UniPark“ sutartį, sąskaitą, mobiliojo ryšio sąskaitą ar nuskaitytas nuo banko mokėjimo kortelės. Automobilį statant kurioje nors miesto zonoje, stovėjimą programėlėje reikia aktyvuoti iš karto pastačius automobilį. Vartotojų patogumui, atnaujinta programėlė kas pusvalandį primena apie užsisakytą parkavimo paslaugą. „UniPark“ mobiliąja programėle už automobilio stovėjimą jau galima sumokėti ir Latvijos sostinėje Rygoje esančiose mokamo parkavimo zonose. Pasak M. Blagnio, paslaugų plėtra Latvijoje įmonei yra strategiškai svarbi, siekiant sustiprinti pozicijas kaimyninėje šalyje.