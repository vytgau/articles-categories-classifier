„Continental“ atlikti bandymai su skirtingų tipų padangomis atskleidė, kad tos padangos, kurių protektoriaus gylis siekė 3 mm, užtikrino iki 80 proc. naujos padangos vandens pašalinimo savybių. Atlikti bandymai parodė, kad, mažėjant protektoriaus gyliui, visų tipų padangos nebepajėgdavo pašalinti didelio vandens kiekio, todėl specialistai rekomenduoja jas keisti naujomis, kai tik protektoriaus gylis pasiekia 3 milimetrus. Kad būtų lengviau įvertinti šį rekomenduojamą gylį, tokie padangų gamintojai kaip „Continental“ ir „Uniroyal“ turi specialius žymėjimus protektoriaus grioveliuose. Būdami 3 mm aukštyje, jie yra matomi tarp protektoriaus blokelių ir, jei protektorius nudilo iki šios ribos, tai reiškia, kad visų eismo dalyvių saugumo labui laikas keisti padangas. Esant šlapiai kelio dangai, važiuodamas automobiliu tiek su naujomis, tiek ir ne vieną tūkstantį kilometrų nuriedėjusiomis padangomis, vairuotojas visada privalo sumažinti greitį, kad išvengtų slydimo vandens paviršiumi. Bet jei visgi akvaplanavimo išvengti nepavyko ir automobilis pradėjo slysti, vairuotojas turi nedelsdamas atleisti akceleratorių ir išminti sankabos pedalą. Taip pat laikyti vairą tvirtai ir tiesiai, jo nesukioti ir nestabdyti. Tačiau jei tampa akivaizdu, kad avarijos išvengti nepavyks, reikia nuspausti stabdžių pedalą iki galo – daugeliu atveju galiniai ratai vis dar turi pakankamai sukibimo sumažinti automobilio greitį. Ir, kai tik padangos vėl sukibs su keliu, tęsti kelionę mažesniu greičiu.