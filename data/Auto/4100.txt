„Svarbiausia – saugumo priemonės. Patikrinome, ar viskas yra. Kai dėl techninių automobilių galimybių, tai jas apibrėžia klasės reikalavimai. Pagal juos savo klasėje dalyviai turi lygias galimybes siekti pergalės. Absoliučioje įskaitoje, aišku, daugiau galimybių turi galingesni automobiliai, kurių šiais metais yra daug“, – sakė „Halls Winter Rally“ techninės komisijos pirmininkas Egidijus Janavičius. Ralio dalyviai penktadienio ir šeštadienį Utenos ir Molėtų apylinkėse turės įveikti 12 greičio ruožų, kurių pusė bus naktiniai. Starto tvarka paaiškės penktadienį po pietų. Iškart po to prie Utenos daugiafunkcio sporto centro įvyks oficiali starto ceremonija, ir lenktynininkai pajudės į trasas. Šeštadienį į pirmąjį metų festivalį atvykę žiūrovai galės ne tik stebėti lenktynininkų kovą, tačiau ir pramogauti „Halls“ festivalio miestelyje. Prie festivalio miestelio drieksis net keturi greičio ruožai, tad žiūrovai galės nuolat stebėti pralekiančius lenktynininkus. „Halls“ festivalio miestelyje bus galima pasišildyti prie laužų, gyvai išgirsti naujausią informaciją iš ralio trasų. Žiūrovai galės išmėginti jėgas padangų slalomo, virvės traukimo, regbio kamuolių ir pasagų mėtymo rungtyse, pažaisti diskogolfą, kroketą ir lankinį, laimėti vertingų prizų. Pirmąsyk žiūrovams skirtoje zonoje veiks vaikų pramogų erdvė. Mažieji žiemos linksmybių gerbėjai šildomoje palapinėje galės sudalyvauti piešinių konkurse, pažaisti smiginį, išmėginti 3D akinius. Vaikai taip pat galės pajodinėti ant ponio, stebėti stulbinantį chemikų šou.  Išalkę žiūrovai galės rinktis net keturių šalių: Lietuvos, Gruzijos, Italijos ir Vokietijos – patiekalus. Festivalio miestelyje, kuriame pramogos žiūrovams prasidės šeštadienį 10 val., savo ekspoziciją pristatys ugniagesiai, policija, kariai. Vyks specialios eismo saugumo akcijos „Mes už saugų kelią“. Ypatingą pramogą šeštadienį siūlys ir „Rally Taxi“. Greičio mylėtojams pirmą kartą šiais metais bus suteikta reta ir unikali galimybė važiuoti greičio ruožu šturmano kėdėje su patyrusiais ralio meistrais. Europos čempionas Aurelijus Simaška ir Lietuvos čempionas Alvydas Albrechtas kiekvieną norintį supažindins su automobilių sportu iš labai arti. 