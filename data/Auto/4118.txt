Iš viso nuo konvejerio juostos 2016 metais nuriedėjo apie 1,7 mln. automobilių – 8,5 proc. daugiau nei ankstesniais metais. Kaip pažymi SMMT, eksporto apimtys išaugo 10,3 proc. iki 1,35 mln. transporto priemonių – tokio rekordinio lygio pavyksta pasiekti antrus iš eilės metus. Tačiau SMMT generalinis direktorius Mike'as Hawesas eilinį kartą perspėjo, kad jeigu nebus pasiektas tinkamas prekybos su Europos Sąjunga susitarimas po „Brexit“, investicijų gali sumažėti. Pasak M. Haweso, visiškai realu, kad automobilių gamyba iki 2020 metų gali pasiekti visų laikų rekordą. Tačiau kartu SMMT vadovas neslėpė susirūpinimo dėl investicijų sumažėjimo: automobilių pramonės sektoriuje investicijų apimtys pernai smuko iki 1,66 mlrd. svarų, ankstesniais metais buvo fiksuojamas apie 2,5 mlrd. svarų. Antradienį M. Hawesas Iždo komitete pranešė, kad dauguma automobilių gamintojų stabdo savo investicijas tol, kol bus daugiau aiškumo dėl JK ir ES prekybinių santykių.