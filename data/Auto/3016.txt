Pastarąjį mėnesį regioną, kuriame vyko ketvirtasis ralio etapas merkė lietus, todėl apžiūrėję trasą savo akimis dar kartą, lenktynių organizatoriai kiek pamodifikavo maršrutą. Nepaisant to, konfigūracija keitėsi nežymiai, o kopų segmentais paįvairintą trasą A. Juknevičiaus ir D. Vaičiulio ekipažas trečiadienį įveikė per 3 val. 13 min., užfiksuodami 7-ą laiką. Šis rezultatas leido lietuviams bendroje įskaitoje pakilti net dvejomis pozicijomis – iki 5-osios vietos. „Dar viena gera diena – jaučiasi mūsų stabilumas. Dabar esame penktoje vietoje tarp visų FIA žvaigždučių, taigi planą minimum jau vykdome. Atvažiavome pasitreniruoti, visa komanda – tiek mechanikai, tiek mes pramankštinti kaulus, o išeina tikrai neblogas rezultatas. Mašiną iki šiol pavyko išlaikyti beveik nepažeistą, sakyčiau, jog režimas greitas ir taupus. Kiti lenktynininkai spaudžia, o ši trasa yra labai negailestinga pakabai, tai šiandien jau vieną iš penketuko lyderių – čeką Zapletalą aplenkėme besitaisantį pakabą. Viskas gerai, o šiandien dar ir buvome sustoję trasoje praleisti per kelią ropojančio vėžlio – taigi galėjom būti dar greitesni“, – juokėsi A. Juknevičius. FIA pasaulio „Cross-Country“ ralio taurės varžybų Kazachstane lyderiu ir toliau išlieka 2016-ųjų čempionas Nasseras Al-Attiyah, tačiau nuo jo vos 7 minutėmis atsilieka lenkas Jakubas „Kuba“ Przygonskis su „MINI“. A. Juknevičius ir D. Vaičiulis artimiausią varžovą lenkia 37 minutėmis. 