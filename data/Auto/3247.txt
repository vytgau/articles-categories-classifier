Praūžus automobilių padangų keitimo sezonui kiekviename garaže yra bent viena sena ir nebenaudojama automobilio padanga. Nuvažinėtos padangos gali būti daugiau nei niekam nereikalingos ir vietą užimančios šiukšlės. Iš pirmo žvilgsnio masyvų ir neišvaizdų daiktą galima paversti labai elegantiška interjero detale. Investavus šiek tiek laiko, sena padanga gali tapti kėde, kuri puikiai dera prie jūsų namų interjero, ryškiu sodo gėlių vazonu arba akį traukiančių staliuku. Tad šį pavasarį išsivalę garažą tuo pačiu atnaujinsite namų svetainę, lauko terasą ar sodą. Sena padanga gali tapti staliuku arba kėde Sena padanga gali tapti staliuku arba kėde, kuri puikiai dera prie jūsų namų interjero. Šiam projektui reikės vidutinio storio suktos virvės, klijų, medžio plokštės ir varžtų. Geriausiai būtų įsigyti vidutinio storio suktą lininę arba džiuto virvę. Ant medžio plokštės apsibrėžkite padangą, išpjaukite du tokio paties dydžio apskritimus. Juos varžtais prisukite prie padangos viršaus ir apačios. Gautą formą ištepkite klijais ir sukite aplinkui virvę. Kad virvė geriau laikytųsi, ją taip pat patepkite klijais. Jeigu norite aukštesnio staliuko, galite vieną ant kitos sudėti ir sutvirtinti dvi padangas arba prie vienos padangos pritvirtinti kojeles ar ratukus. Juos galite įsigyti statybos prekių parduotuvėse. Šio universalaus dizaino baldas puikiai tiks tiek jūsų svetainei, tiek vasarnamiui ar iškylai sode. Nuvažinėtos automobilio padangos pačios savaime nėra laikomos pavojigomis atliekomis, tad su joms galima improvizuoti ir pabandyti rasti būdą, kaip jas prikelti antram gyvenimui. Tačiau reikia įsidėmėti, kad į aplinką išmestos guminės padangos suyra per 120-140 metų. Tad į atokias pamiškes nusviestos padangos vaizdą niokos dar bent kelioms kartoms. Jeigu kirba idėja atsikratyti senomis padangomis išmetant jas į aplinką turėtumėte prisiminti ne tik žalą gamtai, bet ir tai, kad ne vietoje išmetus padangą galima gauti baudą, numatytą Lietuvos Respublikos administracinių teisės pažeidimų kodekso 513 straipsnyje. Bauda gali siekti nuo 28 eurų iki 1158 eurų, be to dar gali tekti atlyginti daugiau kaip 140 eurų aplinkai padarytą žalą. Jeigu savo garaže turite keletą padangų ir kol kas nedrįstate užsiimti meniniais ieškojimais, jas galite pristatyti į savivaldybių stambiagabaričių atliekų aikšteles. Nemokamai priimti senas padangas privalo visi padangų platintojai, tarp jų ir prekybos centrai, kuriuose jos perkamos. Šiuo atveju atiduodamos padangos turi būti skirtos to paties tipo transporto priemonei, o atiduodamų padangų skaičius atitikti perkamų padangų skaičių. Pavojingos automobilių atliekos Reikia nepamiršti, kad akcentus namams ir sodui galima gaminti tik iš automobilio detalių, kurios nėra pavojingos žmogui ir gamtai. Pavojingomis automobilinėmis atliekomis yra laikoma panaudota automobilių alyva, jos pakuotės ir jomis suteptos pašluostės, akumuliatoriai, hidrauliniai amortizatoriai, tepalų, kuro ir oro filtrai, baterijos ir kitos savo sudėtyje pavojingų medžiagų turinčios automobilių dalys. Pavojingų atliekų negalima maišyti su kitomis buitinėmis atliekomis ar išmesti gamtoje. Automobilinėse atliekose gausu sunkiųjų metalų, rūgščių, kitų kenksmingų cheminių medžiagų. Jos gali lengvai patekti į gruntą, vandens telkinius, atmosferą ir taip kelti grėsmę žmonių sveikatai, padaryti žalą gamtai. Šias atliekas nedelsiant reikia perduoti organizacijoms, kurios turi teisę tvarkyti jas tinkamai. Savavališkas tokių atliekų ardymas ir kitoks panaudojimas, pavyzdžiui, alyvos deginimas, yra draudžiamas ir užtraukia administracinę atsakomybę. Tik įmonės turinčios tam leidimą gali užsiimti kenksmingų automobilinių atliekų likvidavimu. Bet koks tokių atliekų kaupimas ar ardymas namuose, išmetimas netinkamoje vietoje gali gerokai palengvinti jūsų piniginę. Baudos siekia nuo 86 iki 4054 eurų. Gyventojai, įmonės gali pranešti apie turimas automobilių alyvos, akumuliatorių, hidraulinių amortizatorių, tepalų, kuro ir oro filtrų, baterijų atliekas telefonu 8 687 95 159 arba el.paštu info@agia.lt. Asociacija suorganizuos šių atliekų surinkimą.