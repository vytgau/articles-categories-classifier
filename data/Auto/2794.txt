Pabandžius suskaičiuoti, kiek, kur ir kokių elektromobilių įkrovimo stotelių miestas turės per artimiausius trejus metus, tampa aišku viena – elektromobilių baterijas įkrauti Klaipėdoje bus kur. Tačiau šiandien niekas negali atsakyti, ar tos įkrovimo stotelės veiks kaip viena sistema, ar vairuotojams teks blaškytis po miestą ieškant jiems tinkamos. Nidoje – greitai Tokias mintis perša žlugęs vienos uostamiesčio bendrovės, užsiimančios įkrovimo stotelių statymu visoje Lietuvoje, bandymas keletą jų įrengti Klaipėdos centre. „Dėjome didžiules pastangas, kad Klaipėdoje atsirastų 8 vietos, kuriose būtų elektromobilių įkrovimo stotelės. Net keturias jų planavome senamiestyje. Viską būtume apmokėję, net už elektros tinklų pravedimą buvome pasiruošę sumokėti. Teko įtikinėti akcininkus, jie vargais negalais patvirtino biudžetą. Su Savivaldybe pasirašėme ketinimų protokolą, bet tuo viskas ir baigėsi. Laikas bėgo, o iš Savivaldybės jokių žinių nebuvo. Kai pradėjome domėtis, buvo pasakyta, kad mūsų paslaugų nebereikia. Ir net nesugebėjo paaiškinti, kodėl. Per trečias lūpas atsigirdo, neva mes nesugebėsime, esame per maži...“ – pasakojo Nerijaus Rakauskas, bendrovės „Elektromobiliai“ atstovas. Jo teigimu, kituose miestuose, su kuriais bendrovei teko turėti reikalų, į jų iniciatyvas pažiūrėta daug geranoriškiau. „Toks įspūdis, kad Klaipėda ieško priežasčių, kodėl ko nors negalima statyti, o kitos savivaldybės ieško sprendimų ir juos randa. Pavyzdžiui, Nida susitvarkė viską labai greitai, nors ten – Kuršių nerijos nacionalinio parko teritorija. Suderinome su visomis institucijomis, susirinkome visus leidimus, talkino pats meras su Savivaldybės administracijos direktoriumi, ir įkrovimo stotelė įrengta“, – sakė N. Rakauskas. Priežastis – žemė? Šiuo metu Nidoje, šalia prieplaukos, veikia įkrovimo stotelė, galinti vienu metu aptarnauti 5 elektromobilius. Kita „Elektromobilių“ įrengta stotelė netrukus pradės veikti Palangoje, vieno iš viešbučių teritorijoje. Iš viso artimiausiu metu įmonė ketina šalyje įrengti apie 40 stotelių. Klaipėdoje bendrovė pastatė ir prižiūri dvi įkrovimo stoteles – prie prekybos centro „Arena“ ir prie „Studlendo“, artimiausiomis dienomis pradės veikti dar dvi, taip pat prie prekybos centrų, kitaip sakant, privačioje žemėje. Panašu, būtent žemės priklausomybė ir pakišo koją „Elektromobiliams“ analogiškas stoteles pastatyti senamiestyje.  „Kai sako, kad siūlo nemokamai, skamba gražiai. Bet puikiai žinome, kad nemokamai būna tik kumpis spąstuose. O koks jų interesas, kad imtų ir staiga viską padarytų? Kaip privačiam asmeniui leisti ką nors įrengti valstybinėje žemėje? Pagal įstatymus, tą žemę galima arba parduoti aukcione, arba išnuomoti, kitų būdų leisti ja naudotis nėra. Vietos, kuriose siūlyta įrengti įkrovos stoteles, buvo valstybinėje žemėje, ir mes, kaip Savivaldybė, turime apsaugoti valstybės interesą. Yra kitas niuansas, kuris taip pat suveikė. Elektros įkrovos stotelės jungiamos prie elektros tinklų, jos nėra taip lengvai kilnojamos. Ir kai suteiki žmogui teisę toje žemėje pasistatyti daiktą, suteiki jam tam tikras teises ir į žemę. Nežinia, kuo gali baigtis įlipimas į tokią istoriją ir kokios gali būti pasekmės. Jie norėjo statyti senamiestyje. Ar ne čia ir yra brangiausia žemė?“ – „Vakarų ekspresui“ sakė Klaipėdos vicemeras Artūras Šulcas. „Netiko sąlygos“ Be to, pasak jo, yra ir konkurenciniai dalykai. „Galbūt tie teisiniai žemės niuansai ir nėra sudėtingi, galbūt sprendžiami, bet tai turi būti daroma civilizuotai, konkurencine tvarka. Mes, kaip Savivaldybė, turime skelbti konkursą – galbūt tokių įmonių kaip ši yra dar dešimt? Kas leidžiama privačiam asmeniui, tas neleidžiama viešojo administravimo institucijai, kokia yra Savivaldybė“, – aiškino mero pavaduotojas. Jam antrino ir miesto Savivaldybės administracijos direktorius Saulius Budinas. „Nesu tikras, kad viskas, ką jie siūlė, buvo nemokamai. Ar būna taip, kad verslas kažką darytų nemokamai? Turbūt ne. Buvo tam tikros sąlygos, dėl kurių neradome bendro sutarimo su jais. Ilgai jie mynė takus, daug kartų keitė tas sąlygas“, – sakė jis. Savo ruožtu N. Rakauskas dienraščiui tvirtino, jog jų interesas buvęs vienintelis, ir tai – ne žemė. „Vienintelis mūsų motyvas – reklama. Buvome numatę, kad įkrovimo vietose atsirastų mūsų reklama. Ja ir būtų buvę padengti mūsų nuostoliai. Realiai Savivaldybė nebūtų nieko pralošusi, kad būtų leidusi reklamuoti mūsų prekės ženklą. O dėl žemės... Mūsų siūlytose sąlygose tikrai buvo daug saugiklių, kad Savivaldybė nieko nesibaimintų“, – tikino bendrovės atstovas. Vienos stotelės istorija Ir S. Budinas, ir A. Šulcas sakė „Elektromobilių“ pavadinimą žinantys ne tik dėl jų pasiūlymo miestui, bet ir dėl istorijos, susijusios su ketinimu įkrovos stotelę įrengti Savivaldybei pavaldžios viešosios įstaigos „Klaipėdos keleivinis transportas“ (KKT) kieme S. Daukanto gatvėje – bendrovė buvo pasižadėjusi atlikti šį darbą, tačiau stotelės taip ir nepastatė. Tą patvirtino ir KKT direktoriaus pavaduotojas Andrius Samuilovas. „Taip, buvo toks atvejis. Ketinome savo naudojamam elektromobiliui įsirengti įkrovimo stotelę, sutarėme su „Elektromobiliais“. Kol derinome techninius niuansus, užtruko šiek tiek laiko, ir ta bendrovė tiesiog nebeatvežė stotelės. Viskas baigėsi tuo, kad patys susiradome gamintoją, kurio įrangą mums būtų sumontavę „Elektromobiliai“, ir ją įsigijome be tarpininkų“, – pasakojo A. Samuilovas. Po šios istorijos, pasak S. Budino, ir suabejota bendrovės patikimumu. Kaip viską suderinti? Šiuo metu Klaipėdoje veikia 5 elektromobilių įkrovimo stotelės. Dvi įrengtos ir prižiūrimos „Elektromobilių“, viena („Park&Ride“ aikštelėje Liepojos gatvėje) – minėtosios KKT, dar vieną (automobilių stovėjimo aikštelėje šalia piliavietės) savo žinion netrukus perims Savivaldybės įmonė „Gatvių apšvietimas“. Tiesa, yra dar viena – KKT kieme, ir ji naudojama šios įstaigos elektromobiliui įkrauti. A. Šulcas pripažįsta, kad Savivaldybės laukia nelengvas darbas siekiant užtikrinti sklandų naudojimąsi miesto įrengtomis įkrovos vietomis ir tomis, kurios dar atsiras. „Savivaldybės turi parengti naudojimosi stotelėmis tvarką. Iš pirmo žvilgsnio atrodo paprasta – atvažiavai, prisijungei laidą ir krauniesi. Deja, taip nėra. Jei stotele naudojiesi nemokamai, turėtų būti speciali kortelė, leidžianti prisijungti prie tos įrangos. Kur tą kortelę turėtų įsigyti vairuotojas, atvykęs iš kito miesto ar valstybės? Reikia sukurti „svetingą“, aiškią ir patogią naudotis sistemą“, – tvirtino vicemeras. Jis sako, jog kol kas nėra apsispręsta, kas ateityje administruos visas Savivaldybės užsakymu statomas įkrovos vietas. „Ar tai bus KKT, ar Savivaldybės Miesto ūkio departamentas ieškos rangovo, kuris tai darytų – šitie dalykai dar nėra iki galo aiškūs“, – sakė A. Šulcas. S. Budinas mano, kad šis darbas gali būti pavestas kuriai nors iš Savivaldybės įmonių – arba KKT, arba UAB „Gatvių apšvietimas“. „Kam tokia griozdiška sistema? Taip, mūsų stotelių tinkle dabar irgi yra kortelės, bet mes jų atsisakome. Nuo liepos vairuotojui užteks į telefoną atsisiųsti programėlę, kuria naudodamasis jis autorizuosis ir galės prijungti savo elektromobilį prie elektros tinklo. Viskas vartotojui būtų paprasčiau, jeigu ir savivaldybėse ši infrastruktūra būtų sujungta į bendrą sistemą, ir kad naudojimo įkrovimo stotelėmis tvarka nesiskirtų ne tik skirtinguose miestuose, bet ir tame pačiame mieste“, – įsitikinęs N. Rakauskas. 4+4+2 Žvelgiant į artimiausią ateitį suvokti, kas mieste įrengs kitas įkrovimo stoteles ir kas jas administruos, gan sudėtinga. Žinia, neseniai miesto Taryba patvirtino Klaipėdos miesto savivaldybės teritorijoje iki 2020 metų planuojamų įrengti viešųjų elektromobilių įkrovimo prieigų planą, kuriuo numatoma naudojimuisi paruošti 8 elektromobilių įkrovos vietas – be jau egzistuojančių. Pasak Savivaldybės Transporto skyriaus vedėjo Rimanto Mockaus, dėl keturių stotelių įsigijimo bus kreipiamasi į Susisiekimo ministeriją, kuri kiekvienam miestui yra paskyrusi tam tikras tos įrangos kvotas. Miesto Tarybos patvirtintame plane numatyta, jog Naujosios turgavietės automobilių stovėjimo aikštelėje, stovėjimo aikštelėse Vingio gatvės gale, šalia Klaipėdos autobusų stoties ir Melnragėje turėtų būti pastatyta 44 kW maksimalios leistinos galios įkrovos įranga. Dabar, R. Mockaus teigimu, trims iš šių vietų (išskyrus Melnragę) svarstoma ministerijos prašyti galingesnių – 100 kW – stotelių, kurios elektromobilio baterijas leistų įkrauti vos per 15-20 minučių. Kitose keturiose vietose – aikštelėje šalia J. Janonio ir Herkaus Manto gatvių sankryžos, aikštelėje šalia Klaipėdos valstybinio muzikinio teatro, aikštelėje šalia „Kultūros fabriko“ bei aikštelėje šalia „Švyturio“ arenos bei statomo baseino – pasirūpinti elektromobilių įkrovos stotelėmis (22 kW galios) bus prašoma šių teritorijų arba jose esančių ar atsirasiančių objektų vystytojų. Dar dvi stoteles, neįtrauktas į minėtą planą, savo kaimynystėje – vieną stovėjimo aikštelėje Liepų gatvėje, o kitą Vytauto gatvėje – ketina statyti pati Savivaldybė. Jos Ūkio skyrius jau pradėjo parengiamuosius darbus. Nemokamai – bent 3 metus A. Šulcas įsitikinęs, kad tiek stotelių, kiek jų dabar suplanuota, turėtų užtekti „pradiniam etapui“. Tokiu etapu jis vadina periodą, kuomet mieste elektromobilių dar nėra daug (šiuo metu jų Klaipėdoje registruota apie 30), ir kuomet įkrovimo paslauga teikiama nemokamai. „Nemokamas elektromobilių krovimas mieste bus iki tol, kol jais nepradės naudotis komercinės įmonės, kurios siekia pelno – automobilių nuomos ar mainų įmonės, taksi firmos. O kaip kitaip? Jei įkrovimas bus nemokamas, tada ką – visi taksi automobiliai stovės prie tų stotelių ir siurbs energiją? Manau, kad tokie klausimai ateityje iškils, ir aš norėčiau, kad ta ateitis ateitų kuo greičiau“, – sako miesto vicemeras. Gegužę miesto Taryba patvirtino, kad Savivaldybės įrengtomis įkrovos vietomis elektromobilių savininkai nemokamai galės naudotis mažiausiai 3 metus. Klaipėdos mieste esamos elektromobilių įkrovimo prieigų vietos: 1. PC „Arena“ (Taikos pr. 64). Įrengta ir prižiūrima UAB „Elektromobiliai“. Maksimali ESO leidžiama galia - 22 kW, prieigų skaičius - 1. 2. PC „Studlendas“ (Herkaus Manto g. 90). Įrengta ir prižiūrima UAB „Elektromobiliai“. Maksimali leidžiama galia - 22 kW, prieigų skaičius - 1. 3. Ligoninės aikštelė (Liepojos g. 43A). Įrengta ir prižiūrima VšĮ „Klaipėdos keleivinis transportas“. Maksimali leidžiama galia - 22 kW, prieigų skaičius - 1. 4. Piliavietės aikštelė (Pilies g. 4). Įrengta miesto Savivaldybės, prižiūrima UAB „Gatvių apšvietimas“. Maksimali ESO leidžiama galia - 22 kW, prieigų skaičius - 2. 5. VšĮ „Klaipėdos keleivinis transportas“ aikštelė (S. Daukanto g. 15). Įrengta ir prižiūrima VšĮ „Klaipėdos keleivinis transportas“. Maksimali leidžiama galia - 22 kW, prieigų skaičius - 1. Klaipėdoje iki 2020 metų planuojamų įrengti viešųjų elektromobilių įkrovimo prieigų planas 1. UAB „Naujasis turgus“ automobilių stovėjimo aikštelė (Taikos pr. 80). Maksimali leidžiama galia - 44 kW, prieigų skaičius - 2. 2. Vingio gatvės gale esanti automobilių stovėjimo aikštelė (Jūrininkų pr. 16). Maksimali leidžiama galia - 44 kW, prieigų skaičius - 2. 3. Melnragėje esanti automobilių stovėjimo aikštelėje (Molo g. 33). Maksimali leidžiama galia - 44 kW, prieigų skaičius - 2. 4. Šalia Klaipėdos autobusų stoties esanti automobilių stovėjimo aikštelė (S. Nėries g. 16B). Maksimali leidžiama galia - 44 kW, prieigų skaičius - 2. 5. Šalia J. Janonio ir Herkaus Manto gatvių sankryžos esanti automobilių stovėjimo aikštelė (Herkaus Manto g. 43). Maksimali leidžiama galia - 22 kW, prieigų skaičius - 1. 6. Šalia Klaipėdos valstybinio muzikinio teatro esanti automobilių stovėjimo aikštelė (Danės g. 19). Maksimali leidžiama galia - 22 kW, prieigų skaičius - 1. 7. Šalia kūrybinio inkubatoriaus „Kultūros fabrikas“ esanti automobilių stovėjimo aikštelė (Bangų g. 3). Maksimali leidžiama galia - 22 kW, prieigų skaičius - 1. 8. Šalia „Švyturio“ arenos esanti automobilių stovėjimo aikštelė (Dubysos g. 10). Maksimali leidžiama galia - 22 kW, prieigų skaičius - 1. P. S. Dar dvi elektromobilių įkrovimo vietos šiuo metu rengiamos Klaipėdos miesto savivaldybės pašonėje - stovėjimo aikštelėje Liepų gatvėje vienu metu galės krautis 1 elektromobilis, stovėjimo aikštelėje Vytauto gatvėje - 2 elektromobiliai.