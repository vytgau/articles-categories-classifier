Tokį sprendimą priėmė Alytaus miesto savivaldybės Saugaus eismo komisija, gavusi Alytaus kultūros ir komunikacijos centro direktoriaus Vido Simanausko prašymą uždrausti aikštelėje krovininių automobilių eismą. „Naujai įrengtoje aikštelėje įprato sukiotis krovininiai automobiliai. Jie gadina aikštelės asfalto dangą ir trukdo pasistatyti automobilius į renginius Kultūros ir komunikacijos centre atvykusiems žmonėms. Mūsų noras buvo, kad krovininiai automobiliai nelaužytų aikštelės ir netrukdytų mūsų klientams“, - sakė V. Simanauskas. Saugaus eismo komisija yra numačiusi prie aikštelės pastatyti ženklą „Krovininių automobilių eismas draudžiamas“. Alytaus kultūros ir komunikacijos centro aikštelė buvo tvarkoma iš valstybės lėšų. Jos rekonstrukcijai buvo skirta beveik du šimtai tūkstančių eurų. Aikštelės rekonstrukcijos darbai baigėsi šių metų vasarą.