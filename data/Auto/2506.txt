Svarbu nepamiršti, kad slėgis turi būti pritaikytas daugiau sveriančiam automobiliui – ši informacija yra pateikiama ties durelėmis esančioje lentelėje, taip pat automobilio vadove. Taip pat didesnis padangų slėgis reikalingas ir tiems automobiliams, kurie velka priekabą – gyvenamąjį namuką, kadangi galinei ašiai tenka didesnė apkrova. Be to, reikia nepamiršti ir priekabos padangų, nes esant per mažam slėgiui ir jas veikiant didelei apkrovai, padangą galima lengvai pradurti arba ji gali sprogti. Nemažiau svarbus ir protektoriaus gylis. Nors Lietuvoje įstatymai reikalauja, kad vasarinių padangų gylis būtų ne mažesnis nei 1,6 mm, užtikrinti saugų važiavimą galima tik tada, jei jis yra ne mažesnis nei 3 milimetrai. Jei protektoriaus gylis nesiekia šios žymos, važiuojant per lietų iš po padangos vanduo nebus pašalinamas pakankamai greitai ir efektyviai, o tai gresia ne tik akvaplanavimu ir sukibimo praradimu, bet ir ilgesniu stabdymo keliu. Tai ypatingai svarbu vasarą, kada liūtys užklumpa netikėtai važiuojant tiek dideliu greičiu greitkelyje, tiek ir vingiuotais užmiesčio keliais. Patikrinti padangos protektoriaus gylį labai paprasta net ir neturint specialaus prietaiso – į protektoriaus griovelį įstatykite 1 euro vertės monetą ir, jei nematysite monetos auksinės spalvos išorinio žiedo vidinio krašto, padanga dar bus tinkama naudoti. Patikrinę protektoriaus gylį, apžiūrėkite ir pačią padangą – ar protektorius neturi pažeidimų ir dyla tolygiai, ar nepažeistos padangos šoninės sienelės. Jei pastebėsite pažeistus protektoriaus blokelius ar padangos šonus, apsilankykite padangų ar automobilių remonto dirbtuvėse pasitarti su specialistais dėl padangos pažeidimų. Jei planuojate į kelionę vykti kemperiu, verta žinoti, kad jų padangos patiria itin dideles apkrovas, todėl joms taikomi ypatingi reikalavimai. Pavyzdžiui, Vokietijoje kemperių, kuriais galima važiuoti 100 km/val. greičiu, padangos turi būti pagamintos prieš ne daugiau kaip šešerius metus. Padangų pagaminimo laikas yra užrašytas šalia ant šono esančio DOT ženklinimo. Tai – keturženklis skaičius. Pirmieji du skaičiai nurodo savaitę, kada buvo pagaminta padanga, likę du – gamybos metus. Tad jei prie DOT raidžių ženklinimo yra skaičius 4111, tai reiškia, kad padanga pagaminta 2011 metų spalio mėnesį ir dar yra tinkama naudoti.