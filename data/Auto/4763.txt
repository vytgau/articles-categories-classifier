Praėjusiame ralyje debiutavusi „Agrorodeo“ komanda beveik nepasikeitė – ekipažą kitą sausį ir toliau sudarys V. Žala ir šturmanas Saulius Jurgelėnas, techninei brigadai vadovaus Darius Biesevičius. Vizualiai toks pat išliko ir iš „Seat Leon“ modelio Prienuose perdirbtas prototipas, pramintas „bitute“. Pagrindinė permaina yra naujos jos „smegenys“ – Olandijoje pagamintas variklio valdymo blokas. „Revoliucijų nedarėme, pakeitėme tai, kas nervino praėjusį kartą. Kiti pokyčiai nėra esminiai: kitokios padangos, sustiprinta aušinimo sistema. Bet viską sudėjus į krūvą skirtumas, manau, bus didžiulis“, – optimistiškai nusiteikęs „bitutės“ kūrėjas D. Biesevičius. Pavasarį jis dar svarstė galimybę į Pietų Ameriką pasiųsti visiškai naują prototipą, kurį konstravo laisvu laiku. Bet vasarą darbai įstrigo, tad ekipažui teks kliautis kovos krikštą jau patyrusiu automobiliu. Praėjusį sausį V. Žala ir S. Jurgelėnas varžėsi T3 klasėje, skirtoje lengvasvoriams bagiams, šįkart konkuruos naujoje T1.5 subkategorijoje. Automobilio motorą ir toliau suks rėmėjų padovanotas biodyzelinas. Prieš metus V. Žala itin sėkmingai pradėjo debiutinį ralį, lenkdamas net kur kas labiau patyrusius ir turtingesnius Benedikto Vanago bei Antano Juknevičiaus ekipažus. Vėliau prasidėjo techniniai nesklandumai, o dešimtame etape (iš 13) lenktynininkus kankinusi automobilio turbina išleido paskutinį kvapą. „Dabar mūsų tikslas – išlaikyti pirmų etapų tempą iki finišo. Mano darbas – neprisidaryti problemų. Debiutuodamas išmokau taupyti ir savo paties jėgas, supratau, kaip svarbu jas teisingai paskirstyti“, – teigė V. Žala, atkreipęs dėmesį ir į tokią detalę kaip poilsio vieta – praėjusiame ralyje jis miegodavo ant techninio aptarnavimo sunkvežimio stogo, o dabar pasiieškos patogesnės vietos. Naują ralio maršrutą išstudijavęs S. Jurgelėnas labiausiai nuogąstauja dėl ilgiausio – 620 km – greičio ruožo, tradicinio maratono etapo, po kurio draudžiama mechanikų pagalba, penkių dienų mažai tyrinėtose Bolivijos aukštikalnėse ir klastingų upelių, kuriuose pasimaudęs ekipažas praėjusiame ralyje ne kartą buvo ilgam sustojęs. Neskaitant automobilio, į kurį buvo investuota per 200 tūkst. eurų, vertės, komandos šio sezono biudžetas sudaro apie 180 tūkst. eurų.  Primename, kad 2017-ųjų Dakaro ralis vyks Argentinoje, Bolivijoje ir Paragvajuje. Pastaroji valstybė – naujokė Dakaro žemėlapyje. Būtent Paragvajuje numatytas lenktynių startas. Aukščiausią pavarą ekipažai įjungs šalies sostinėje Asunsjone. Iš čia lenktynininkai keliaus į Bolivijos kalnus, kurių vizitinė kortelė – išretėjęs deguonis. Bolivijos sostinėje La Paze, 3500 metrų virš jūros lygio, numatyta poilsio diena. Iš Bolivijos lenktynių karavanas keliaus pietų kryptimi į Argentiną. Ten teks įveikti įvairių tipų kelius ir bekeles, kol ištvermingiausi pasieks finišą Buenos Airėse. Paragvajuje vyks vienas greičio ruožas, Bolivijoje – keturi, Argentinoje – septyni. Trys etapai bus ilgesni nei 450 kilometrų. Lenktynių startas numatytas sausio 2 dieną, finišas – sausio 14-ą. Dakaro ralyje Lietuvai taip pat atstovaus B. Vanagas ir A. Juknevičius.