Kol kas specialios raudona spalva nudažytos linijos su dviračio ženklu yra šešiose pėsčiųjų perėjose, tačiau ateityje toks žymėjimas gali atsirasti ir kitose miesto pėsčiųjų perėjose. Alytaus miesto saugaus eismo komisijos narys Saulius Janulevičius teigia, jog Alytus pagal pėsčiųjų takų būklės kokybę pirmauja šalyje, tad nuspręsta pagerinti sąlygas ir kitiems eismo dalyviams – dviratininkams. „Pėsčiųjų perėjose, atskyrus pėsčiųjų zoną nuo dviratininkų, pastariesiems važiuoti dviračiu yra kur kas patogiau – raudonai pažymėtoje zonoje jie neprivalo nulipti nuo dviračio ir jį vestis. Tačiau raudona linija nesuteikia jiems pirmumo“, – aiškina Alytaus miesto saugaus eismo komisijos narys Marius Grišmanauskas.