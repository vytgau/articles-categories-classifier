Vienas greičiausių Lietuvos ralio lenktynininkų per pastaruosius mėnesius mūsų šalyje ir užsienio varžybose išbandė naujausius R5 klasės automobilius, o į šturmano kėdę sugrįžo ilgametis jo šturmanas Renatas Vaitkevičius. „Žiemos etapas buvo vienas iš žingsnių naujo sezono link. Po nemažos pertraukos grįžome su Renatu į sniego ir ledo trasą, pradėjome studijuoti R5 klasės automobilį. Teko susidurti su naujais iššūkiais, patobulinti savo vairavimą ir permąstyti stenogramas. Pasiekti aukšti rezultatai labai įkvėpia nesustoti ir judėti pirmyn“, – teigia „Autopartner Rally Team“ komandos pilotas. Artimiausiu uždaviniu komanda įvardina pirmąjį Lenkijos ralio čempionato etapą – „Rajd Swidnicki Krause“. „Su partneriais jau esame aptarę šį klausimą ir ketiname dalyvauti šiame ralyje. Registracija dar neprasidėjo, bet, tikiuosi, pamatysite mano pavardę po mūsų partnerių „Autopartner Rally Team“ vardu. Lenkijos ralyje konkurencija kur kas didesnė ir labai noriu ten grįžti, kad galėčiau tobulėti ir siekti dar aukštesnių tikslų“, – mintimis dalinasi D. Butvilas. Taip pat aiškėja ir kokiu automobiliu bent jau artimiausiose ralio varžybose ketina varžytis lietuviai. Lenkijoje šis ekipažas išbandė „Ford Fiesta R5“ automobilį ir iškovojo aukštą 7 vietą „Rajd Barbórka“ ralyje, o „Halls Winter Rally 2017“ ekipažas pergalės link skriejo jau „Škoda Fabia R5“ automobiliu. Šios dvejos varžybos leido lenktynininkui įvertinti pagrindinius skirtumus ir suprasti, kokiu automobiliu komanda norėtų tęsti tik prasidėjusį ralio sezoną. „Dabar jau galiu sakyti, kad esu važiavęs su abiem greičiausiais R5 klasės automobiliais. Skirtumai tarp jų labai nedideli ir viskas priklauso ne nuo paties gamintojo, o nuo komandos, kuri paruošia ir prižiūri techniką: techninio stovio užtikrinimas, nustatymų ir parametrų pritaikymas konkretaus ralio sąlygoms, priėjimas prie atsarginių detalių, duomenų įrašymas ir pan. Utenoje startavome su „Proracing“ komanda, kuri mums paruošė visiškai naują automobilį. Tai visada yra be galo malonus ir nepamirštamas momentas – sėsti į naują ralio automobilį ir su juo nuvažiuoti pirmuosius kilometrus trasa“, – žiemos ralį prisimena sportininkas. O atsisveikindamas su žiema D. Butvilas nori pasidalinti šviežiai sumontuotu vaizdo klipu iš „Halls Winter Rally 2017“. „Tai yra jaunatviško entuziazmo, profesionalumo, bemiegių naktų, draugystės ir tiesiog meilės sportui rezultatas. Tiems, kurie pasiilgo sportinio motoro gausmo, patariu užsidėti ausines ir pagarsinti kolonėles, nes garso takelis praskaidrins šitą dieną! O apie artimiausius mano startus daugiau išgirsite jau visai greitai“, – komandos draugų „Tat designs“ sukurtą klipą pristato D. Butvilas. 