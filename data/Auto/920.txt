Šeštadienį automobilių įskaitos lenktynininkams iš viso reikėjo įveikti 726 kilometrus iš La Paso į Ujūnį, iš kurių 425 – greičio ruožas. Greičiausiai tą padarė Carlosas Sainzas su Lucasu Cruzu, greičio ruože užtrukę 4 val. 49 min. 26 sek. Šis ekipažas tapo lyderiais bendroje įskaitoje, nes po pirmų 6 etapų pirmavęs Stephane‘o Peterhanselio ir Jeano-Paulo Cottret ekipažas patyrė avariją ir septintame prarado beveik 2 valandas. V. Žala su S. Jurgelėnu pirmoje maratoninio etapo dalyje užtruko 6 val. ir 15 sek. bei bendroje įskaitoje, preliminariais duomenimis, pakilo į 15-ą vietą. „Šlykštus greičio ruožas: vienas po kito keičiasi purvynai, pelkė ir kopos su augmenija, kur galima stuburą išbarstyti. Vienas iš tokių nevykusių greičio ruožų – sakau, kad nebepatinka man ta Bolivija, reikia bėgti greičiau iš čia. Kiek stuburai laiko, tiek važiuojam, juk dar rytojui mašinėlę pataupyti reikia – kol kas išsaugojom vientisą“, – šypsodamasis finiše kalbėjo V. Žala. Pirmoji maratoninio etapo dalis neblogai sekėsi ir kitiems komandų iš Lietuvos ekipažams. Benediktas Vanagas su Sebastianu Rozwadowskiu užėmė 15 vietą (preliminariais duomenimis, 42-i bendroje įskaitoje), o Antanas Juknevičius su Dariumi Vaičiuliu – 16-ą (bendroje įskaitoje – 17-i). Sekmadienį Dakaro dalyvių laukia antroji maratono dalis – 585 km ilgio etapas iš Ujūnio į Tupisą, kuriame lauks vienas ilgiausių šių metų Dakaro greičio ruožų – 498 km. Lenktynininkams teks pakilti į 4,8 km aukštį ir vėl prisiminti važiavimą per kopas, nes 15 procentų visos greičio ruožo dangos sudarys smėlis.