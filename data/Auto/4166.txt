Tokie M. Winterkorno komentarai nuskambėjo Vokietijos parlamento komiteto, tiriančio skandalingą istoriją, posėdyje. „Dyzelinis skandalas“ Vokietijos automobilių gamintoją sudrebino 2015 m. rugsėjį. JAV aplinkos apsaugos agentūra (EPA) apkaltino bendrovę tuo, kad dyzeliniais varikliais varomuose automobiliuose įdiegta programinė įranga, leidžianti testavimo metu nuslėpti realius duomenis apie teršalų emisijas. Daugelyje pasaulio šalių atliekamas VW veiklos tyrimas. M. Winterkornas atsistatydino netrukus po to, kai įsiplieskė skandalas, ir atsiprašė. Paaiškėjo, kad duomenis klastojanti įranga buvo įmontuota 11 mln. VW automobilių visame pasaulyje. VW koncernas teigė nežinojęs apie problemas, susijusias su programine įranga, iki pat 2015 m. rugpjūčio pabaigos, ir oficialiai pranešė apie tai JAV valdžios institucijoms rugsėjo pradžioje. M. Winterkorno buvo paklausta, kada jis ir kiti aukštesnės grandies VW pareigūnai sužinojo apie dyzeliniuose varikiuose įmontuotą duomenis klastojančią įrangą ir kodėl jie to nepranešė investuotojams daug anksčiau. „Aš taip pat ieškau įtikinamų atsakymų“, – atsakė M. Winterkornas, pridurdamas, kad jis nežino, kiek žmonių buvo įsivėlę į skandalą. Kai jo buvo paklausta, ar jis žinojęs apie duomenų manipuliacijas anksčiau nei VW oficialiai tai pripažino, jis atsakė: „Tikrai ne“.