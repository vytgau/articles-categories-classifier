„Už kelią atsakingas jo savininkas. Valstybinius kelius prižiūri valstybinės įmonės, kurios ir atsakingos už įvykius tuose keliuose“, – situaciją paaiškina advokatas. Anot jo, jei konstatuojama, kad eismo įvykis nutiko dėl vairuotojo neatsargumo, tuomet jam niekas žalos nekompensuos. Tiesa, vien norint reikalauti kompensacijos, reikia nemažai pastangų. „Jei įvažiavote į duobę ir dėl to buvo apgadinta transporto priemonė, tuomet reikia kviesti pareigūnus. Vėliau reikia surinkti informaciją apie apgadintas detales, nubraižyti įvykio schemą. Jei, pavyzdžiui, pradurta padanga, galbūt užteks naujos padangos įsigijimo dokumentų, jei žala didesnė, prireiktų ekspertų, kurie nustatytų žalos dydį. Tuomet galima kreiptis į savivaldybę. Kitos išlaidos, pavyzdžiui, išlaidos taksi paslaugoms taip pat patenka į tas išlaidas, kurios yra kompensuojamos“, – teigia V. Martišius.