Elektromobilių gamintoja „Tesla“ suteikė progą pažvelgti į nekantriai laukiamą netrukus rinkoje pasirodysiantį sedaną „Model 3“. Ypač džiugina tai, kad naujasis modelis turėtų būti daug įperkamesnis nei jo pirmtakai. Nurodyta pirmojo masinės gamybos „Tesla“ sedano kaina – 35 tūkst. JAV dolerių (28,5 tūkst. eurų). Pasak įmonės atstovų, per pirmąjį šių metų ketvirtį kiekvieną savaitę elektromobilių gamyklas turėtų palikti po maždaug 2,5 tūkst. „Model 3“ modelių. Tai yra perpus mažiau nei buvo žadėta. Pirminį tikslą, t. y. 5 tūkst. transporto priemonių per savaitę, įmonė ketina įgyvendinti iki antrojo metų ketvirčio pabaigos. Elono Musko vadovaujama bendrovė stengiasi pašalinti visas su gamyba susijusias kliūtis. Po trečiojo praeitų metų ketvirčio paskelbti rezultatai bylojo apie didžiausius kada nors per tokį laikotarpį patirtus nuostolius. Prabangos klasei priskiriami sedanai „Tesla Model S“ ir miesto visureigiai „Model X“ buvo reguliariai remontuojami dar neišriedėję iš gamyklos. Nemažai jau surinktų modelių defektų atskleidė ir įprastos kokybės patikros.