Dabar savo gaminių linijoje „Porsche“ turi du visureigius: „Cayenne“ ir „Macan“. Abu jie komerciškai yra itin sėkmingi, o „Macan“ jau pernai tapo geriausiai parduodamu šios vokiečių markės automobiliu. Todėl kompanijoje yra galvojama, kad kompaktiškas krosoveris savo sėkme galėtų pranokti net ir šiuos du modelius. Vokiečių leidinio „Auto Bild“ duomenimis, naujasis projektas „Majun“ jau vystomas, tačiau gandai dėl jo išleidimo datos yra prieštaringi. Vienų šaltinių duomenimis, „Porsche“ siekia greičiau pristatyti naujieną rinkai, kiti teigia, kad dėl koncerno „Volkswagen“ problemų investicijos šiam projektui yra apribotos ir jis pasirodys tik 2020-ais metais. Aišku tik tai, kad nepaisant bendros platformos „Audi Q4“ ir „Porsche Majun“ tarpusavyje bendrumų turės nedaug: skirsis tiek dizainas, tiek techninė dalis.