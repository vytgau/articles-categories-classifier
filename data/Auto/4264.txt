„Audi Q8“ pasižymi kupė silueto visureigio kėbulu bei hibridine pavara, kuri suteiks galimybę baterijų bloką įkrauti iš tinklo. Teigiama, kad koncepcinis modelis savo gabaritais pranoksta dabartinės kartos Q7 visureigį. Jo ilgis – 5,02, plotis – 2,04, o aukštis – 1,7 metro, tad automobilis tikrai nemenkas. Tačiau 3 metrų atstumas tarp ašių leidžia tikėtis didelės erdvės salone. Be to, jo bagažinės dydis, nepaisant kupė stiliaus kėbulo, sudaro 630 litrų. Įdomu ir tai, kad nepaisant dydžio kol kas salonas – keturvietis. „Audi Q8“ išsiskiria net 23 colių skersmens ratlankiais, agresyviais aerodinaminiais kėbulo elementais, berėmiais šoniniais stiklais ir paslėptomis durelių rankenėlėmis. Salonas primena dabartinius gatvėmis riedančius „Audi“ modelius, tačiau skiriasi skaitmeninio prietaisų skydelio konfigūracija, taip pat Q8 siūlo lietimui jautrius tiek priekinės, tiek galinės automobilio dalies klimato kontrolės valdymo blokus. Sėdynių apmušalams naudojama „nappa“ oda bei tekstilė.  Automobiliui jėgą tiekia 3 litrų darbinio tūrio V6 komponuotės turbobenzinininis 333 AG galios variklis, 17,9 kWh talpos ličio jonų baterijų komplektas bei 136 AG elektrinis motoras, kurių energija ratams siunčiama per 8 laipsnių automatinę transmisiją. Kartu sistema generuoja 700 Nm maksimalų sukimo momentą ir leidžia automobiliui nuo 0 iki 100 km/val. pagreitėti per 5,4 sek. bei pasiekti maksimalų 250 km/val. greitį, kurio viršyti neleidžia elektroninis ribotuvas. „Audi“ inžinierių paskaičiavimu, toks modelis vidutiniškai 100 kilometrų turėtų sunaudoti vos 2,3 litro degalų. Naudojant vien elektros energiją jis gali nuvažiuoti iki 60 kilometrų, o visiškam akumuliatorių pakrovimui prireiks apie 2,5 valandos. Valdymo sistema leidžia važiuojanti naudojant tik elektros energiją, hibridiniu režimu arba naudojant tik vidaus degimo variklį ir tuo metu kraunant baterijas. Vokietijos kompanijos atstovai teiga, jog šis modelis rinkose konkuruos su „BMW X6“ ir „Mercedes-Benz GLE Coupe“. Preliminariai planuojama, kad „Audi Q8“ gamyba turėtų startuoti kitais metais. Iki to laiko dar išvysime galutinę modelio versiją. Atnaujintas „Audi SQ5“ Detroito autosalone taip pat debiutavo atnaujintas „Audi SQ5 TFSI“ su 3 litrų darbinio tūrio V6 turbovarikliu, kuris išvysto 354 AG pajėgumą ir iki 500 Nm sukimo momentą, pasiekiamą jau nuo 1370 aps./min. 100 km/val. greitį automobilis išvysto per 5,4 sek. Europos rinkoje šiuo modeliu bus pradėta prekiauti 2017 m. vasarą. Kartu su minėtais modeliais Detroite buvo pristatytas ir „Audi A5/S5 Cabriolet“, „Coupé“ ir „Sportback“ šeimyną papildantis dar vienu modeliu. Jis Europoje bus pradėtas pardavinėti jau šių metų kovo mėnesį.