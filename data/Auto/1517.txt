Amerikietiškoji svajonė – „BMW K 1600 Grand America“ Prabangus kelioninis motociklas, tikra „amerikietiškoji svajonė“ – puikus naujojo „BMW Grand America“ apibūdinimas. Aukšto lygio komfortą ilgose kelionėse šiuo motociklu užtikrina itin patogi sėdynė su standartiškai montuojamais pakojais, leidžiančiais vairuotojui ištiesti kojas, 70 mm žemesnė keleivio sėdėjimo pozicija, efektyvus 6 cilindrų 118 kW (160 AG) pasiekiantis variklis, standartinė elektra valdoma „Dynamic ESA“ pakaba su dvejais važiavimo režimais „Road“ ir „Cruise“, stabdžių sistema „ABS Pro“, „Xenon“ tipo žibintai bei gausybė kitų technologinių naujovių. Specialūs kojas ištiesti leidžiantys pakojai kaip papildoma įranga montuojami ir keleiviui. Motocikle sumontuotos patogiai pasiekiamos ir praktiškos daiktadėžės. Šoninėse sumontuoti galiniai žibintai, o vidurinėje, kuri atlieka ir keleivio nugaros atramos funkciją, yra papildomas „Stop“ žibintas. Manevravimas atbulomis dideliu „BMW Grand America“ motociklu dabar itin paprastas dėl specialios standartiškai montuojamos pagalbinės sistemos „Reverse assist“, o didelis priekinis stiklas saugo nuo kritulių, vėjo ir kitų nemalonių oro sąlygų. Papildomai pasirenkama „Shift Assistant Pro“ sistema leidžia perjungti pavaras aukštyn ar žemyn nejungiant sankabos. Papildomos įrangos sąraše yra ir tokios sistemos kaip dienos šviesos žibintai, beraktė sistema „Keyless Ride“, pajudėjimo įkalnėje sistema „Hill Start Control“ ir kitos. „Enduro“ fanų laukia „BMW F 750 GS“ bei „F 850 GS“ Anot gamintojų, naujoji „BMW F“ karta pakelia „enduro“ kartelę į dar aukštesnį lygį – be daugybės technologinių naujovių, juose patobulintos važiavimo savybės, vairuotojas geriau apsaugotas nuo vėjo ir kritulių. Motociklai turi 2 cilindrų 853 kub. cm darbinio tūrio variklius: F 750 GS modelyje jis pasiekia 57 kW (77 AG) bei 83 Nm, o F 850 GS – 70 kW (95 AG) ir 92 Nm.  Vientisa naujųjų „BMW F“ serijos motociklų konstrukcija iš tvirto plieno užtikrina dar didesnį važiavimo tikslumą, o teleskopinė priekinė šakė bei dviguba galinė su centre įmontuota spyruokle – jautresnį kelio nelygumų perdavimą vairuotojui. Jau standartinėje motociklų įrangoje yra ABS bei ASC sistemos su „Rain“ ir „Road“ važiavimo režimais. Papildomai pasirenkamos stabdžių „ABS Pro“, elektroninio pakabos valdymo ESA bei važiavimo DTC sistemos su režimais „Dynamic“, „Enduro“ bei „Enduro Pro“ (montuojama tik „F 850 GS“). F serijos motocikle taip pat gali būti sumontuoti dienos šviesos bei kiti LED žibintai, o 6,5 colio spalviniame TFT ekrane atvaizduota daugybė valdymo parametrų. Motociklą galima komplektuoti su tokiomis sistemomis kaip „Keyless Ride“, „Gear shift assistant Pro“, „Dynamic ESA“ ir kitomis. „Premium“ motoroleris – „BMW C 400 X“ „BMW Motorrad“ šioje produktų kategorijoje sužibėjo 2011-aisiais – „BMW C“ serijos motoroleriai buvo naujovė rinkoje. EICMA parodoje pristatytas „BMW C 400 X“ – vidutinio dydžio „premium“ motorolerių atstovas. Motoroleryje montuojamas efektyvus elektroninio degalų įpurškimo sistemą turintis 350 kub. cm variklis, kartu su CVT pavarų dėže užtikrinantis aukštą sukimo momentą prie nedidelių apsisukimų. Jis pasiekia 25 kW (34 AG) galią prie 7 500 aps./min. bei 35 Nm sukimo momentą prie 6 000 aps./min., o stabilumą užtikrina ratams prasisukti neleidžianti ASC sistema. Standartinėje įrangoje taip pat montuojama stabdžių ABS sistema bei LED žibintai. Motorolerio vairuotojas yra puikiai apsaugotas nuo vėjo bei kritulių, o praktiškumą užtikrina dvi daiktų dėtuvės bei speciali „Flexcase“ vadinama erdvė po sėdyne. „BMW C 400 X“ motoroleryje papildomai galima užsakyti 6,5 colių skersmens spalvinį TFT ekraną, kuriame atvaizduojami borto kompiuterio parametrai bei įvairios valdymo funkcijos.