Sportininkas džiaugėsi, kad su kiekvienu pasaulio motokroso čempionato etapu sekasi pademonstruoti vis geresnį rezultatą. Nors, jo teigimu, sezono pradžia nieko gero nežadėjo. „Iš tiesų šio sezono pradžia buvo nelengva. Pirmame etape nepasisekė patekti į Kataro varžybas dėl vizos problemų. Visgi džiaugiuosi, kad šiuo metu viskas stabilizavosi ir su kiekvienu etapu galiu pademonstruoti vis geresnį rezultatą“, - sakė A. Jasikonis. Gamyklinei „Suzuki World MXGP“ komandai atstovaujantis sportininkas neslėpė, kad šiame sporte daug ką lemia sunkus darbas bei sėkmė. „Kiekvienos varžybos yra sunkios tiek fiziškai, tiek psichologiškai, ir joms ruoštis reikia kaskart iš naujo, o Latvijoje aukštą rezultatą lėmė nuoseklus darbas bei sėkmė. Žinoma, rezultatui įtaką darė ir tai, kad Latvijos trasoje buvo man priimtinas ir patinkantis gruntas, kuriuo malonu važiuoti bei, žinoma, motokroso gerbėjų palaikymas“, - įspūdžiais iš Latvijoje vykusių varžybų dalinosi A. Jasikonis. Pasak lenktynininko, kiekviename pasaulio čempionato etape gauna dėmesio iš gerbėjų, tačiau Latvijoje jis jautėsi kaip namie. „Šio sporto aistruolių palaikymas yra kiekvienam sportininkui malonus ir svarbus. Tai tarsi papildomas stimulas stengtis parodyti, ką gali geriausio. Dėl to visus labai kviečiu šį savaitgalį palaikyti Lietuvos motokroso čempionato antrojo etapo dalyvius Šiauliuose, o kiekvienam dalyviui linkiu visų pirma baigti varžybas be traumų ir pasiekti geriausią savo rezultatą“, - kalbėjo A. Jasikonis. A. Jasikonis šiuo metu ruošiasi gegužės 21 dieną Vokietijoje vyksiančiam pasaulio motokroso čempionato etapui. Jis yra pirmasis lietuvis atstovaujantis gamyklinei „Suzuki World MXGP“ komandai. Tuo tarpu gegužės 13-14 dienomis Šiauliuose vyks antrasis Lietuvos motokroso čempionato etapas. Laukiama dalyvių ne tik iš Lietuvos, bet ir iš Latvijos, Baltarusijos, Rusijos bei net Suomijos. Prognozuojama, kad jų bus iki 200.