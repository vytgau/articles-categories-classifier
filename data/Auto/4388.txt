Dalyvių pristatymas truko penkias valandas. Automobilių klasėje publikai pasirodė ir trys Lietuvos pilotai – greičiausias Dakaro lietuvis Benediktas Vanagas, lenktynių senbuvis Antanas Juknevičius ir jauniausias šio trejeto atstovas Vaidotas Žala. Tradiciškai Dakaro dalyvius pristatantis Mariano Ianaconne dėmesio nepagailėjo „General Financing team Pitlane“ komandai. Miniai Dakaro ralio fanų M. Ianaconne papasakojo apie Lietuvos simbolį – Vytį ant „Toyota Hilux“ šono, apie 6788 jame esančius fanus, panorusius drauge įveikti Dakarą. „Podiumas – visada grandiozinė šventė Dakare. Kaip ir Olimpinėse žaidynėse, tai svarbi viso žaidimo dalis. Aš asmeniškai laukiu pirmojo starto, kai pradėsime gyventi lenktynių režimu. Gerai, kad renginio vedėjai nemažai dėmesio skyrė Vyčiui, kaip Lietuvos simboliui, bei susirinkusiai miniai ir tiesioginės transliacijos žiūrovams iš viso pasaulio papasakojo apie milžinišką kiekį dalyvių Vyčio mozaikoje, mūsų komandą padarančiais didžiausią visų laikų Dakaruose“,– sakė B. Vanagas. Pirmadienį Paragvajuje bus surengtas pirmasis ir pats trumpiausias Dakaro ralio etapas – 39 km greičio ruožo. Tuomet ralio dalyviai pasuks į Argentiną – laukia 415 km pervažiavimas Rezistencijos miestą. Sausio 5-ąją ralis persikels į Boliviją, o 11 dieną vėl grįš į Argentiną, kurios sostinėje sausio 14-ąją finišuos. 