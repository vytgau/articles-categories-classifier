Alinančiai ilgas etapas, kurio metu iš viso Dakaro karavanui teko nuvažiuoti beveik tūkstantį kilometrų, pareikalavo nemažai jėgų ir koncentracijos iš sportininkų. „Penkiolika valandų mašinoje“, - atsiduso D. Vaičiulis, lipdamas iš bolido bivuake. Ir čia pat pridėjo linksmą pastabą žurnalistams: „Dar - ne riba. Ir po aštuonių valandų vėl startuojame, taip kad – neatsipalaiduokite“. A. Juknevičius neslėpė nedidelio apmaudo dėl to, kad leido priartėti bendroje įskaitoje jį persekiojantiems sportininkams, tačiau to nedramatizavo. „Diena iš dviejų dalių. Pirma dalis buvo bekelėje. Aš lyg ir bekelės specialistas, bet kažkokiu būdu sugebėjau sėsti dešimčiai minučių “fesh feshe“. Ir Vaidas mus tada aplenkė, ir padovanojom dešimt minučių tiems, kas mus vejasi. O pakui viskas buvo gerai, jokių bėdų. Tik gaila, kad tas dešimt minučių praradom. Bet nuotaikos tai nesugadino. Antra dalis jau buvo tokia, kaip pas mus knygoje parašyta: čia vyksta pasaulio ralio čempionato Kordobos etapas. Tai taip ir buvo. Aš manau, kad Vaidas čia turėjo taip atsipūsti...“, - šypsojosi A. Juknevičius.   „Mes, aišku, važiavome atsargiau, nes ralis nėra mano stipriausia dalis Dakaro, bet vis tiek pūtėm. Žodžiu, viskas smagu“, - tikino „Craft Bearings“ komandos pilotas. Šeštadienį paskutiniame Dakaro ralio etape sportininkai įveiks trumpą 119 kilometrų greičio ruožą ralio trasą primenančiais keliais ir galiausiai finišuos užtarnauto poilsio ant pakylos Kordoboje.