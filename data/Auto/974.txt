Košmaras antradienį kankino visus: vienas iš varžybų lyderių, „Peugeot Sport“ atstovas Cyrilis Despres, patyrė didelę avariją ir baigė savo įspūdingą pasirodymą. Vienintelis minėto gamintojo dominavimui besipriešinęs „Toyota“ atstovas katarietis Nasseras Al Attiyah susidūrė su techninėmis problemomis ir finišavo visa valanda vėliau nei lyderiai. Lenktynėse, kuriose finišas pasiekiamas sekundžių skirtumu, tai nebenugalimas pranašumas. Savąjį košmarą išgyveno ir „General Financing team Pitlane“ ekipažas. Lūžęs pusašis apsunkino pirmąją varžybų dalį – šiemet teisėjams padidinus į variklį patenkančio oro ribotuvo diametrą, „Toyota Hillux“ generuoja šiek tiek daugiau galios ir kartu su itin nedraugišku dienos reljefu, tai natūraliai labiau kankina visas transmisijos dalis. Sėkmingai susitvarkę su gedimu, ekipažas pajudėjo į siaurais tarpekliais pažymėtą ruožą. Trumpas pasiklydimas dulkėse, sekundei nusisukusi sėkmė ir ekipažas nugarmėjo nuo šlaito. Nors ši akimirka rodėsi it nesėkmių azimutas, per plauką istorija nepablogėjo kritiškai – kol „Black Hawk“ gulėjo ant šono, o Benediktas Vanagas kvietė žiūrovus padėti jį atversti, tą pačią klaidą padarė vienas iš „Mini“ ekipažų. Ištikti didesnės sėkmės, jie liko kaboti ant skardžio ir nepribaigė lietuvių ekipažo vilčių tęsti savo kelionę.  Atvertus automobilį Benediktas ir Sebastianas Rozwadowskis netruko rasti randų – į šipulius subyrėjęs stabdžių diskas nėra kritinė problema, nes automobilyje sumontuota galimybė atjungti galinius stabdžius, tačiau pažeista stebulė reiškia geriausiu atveju lėtą, bet neabejotiną mazgo žūtį. Ekipažui teko suktis atgal, grįžti į jau pravažiuotą serviso zoną, kur praradę begalę laiko, sulaukė iš bivuako atsiųstos detalės. Ją pakeitus, jau visais varomais ratais, „General Financing team Pitlane“ ekipažas vėl žengė į trasą. Keliavimas greičio ruožu po to, kai jį įveikė visi automobiliai ir faktiškai visi sunkvežimiai, situacijos nepalengvino, to nedarė ir besileidžianti saulė. It maža būtų bėdų, automobilis vėl pradėjo elgtis keistai – komandą paliko šviežiai pakeistas pusašis. Neturėdami galimybės kovoti su kopomis, Benediktas ir Sebastianas priėmė sprendimą rinktis atsarginį kelią iki tarpinio aptarnavimo zonos – tai jiems kainavo didelę laiko baudą, tačiau leido sugrįžti į kelią sveiku automobiliu. Dar šešios dešimtys sudėtingų kilometrų, pusantros valandos kančių „fesh-fesh“ smėlyje ir „General Financing team Pitlane“ ekipažas išvydo finišą. 51 vietoje, automobilyje praleidę beveik 12 valandų. Iki sekančio starto likę apie 11 valandų, per kurias ekipažas privalo atgauti jėgas, o technikai – vėl pastatyti „Black Hawk“ ant kojų, tačiau skirtingai nei pusė šį iššūkių priėmusių, Benediktas ir Sebastianas kovos toliau. Pakalbintas B. Vanagas juokavo, kad startas rodos buvo labai seniai ir kartu Sebastianu pradeda jaustis profesionalais kasimo darbuose. Nepaisant to, ūpo keliauti toliau neprarandama: „Nedaug laiko dabar pamiegoti liko, sunku imtis kažkokių apibrėžimų dabar, bet faktas, kad šitas Dakaras tikrai yra ne mūsų. Broliai Coroneliai juokavo, kad Dakare viena diena visada yra labai sunki, tai pas mus iš keturių kaip minimum trys buvo labai labai pamokančios ir tokios pakišančios koją turbūt. Rytoj galva gal bus truputį blaivesnė ir mes žiūrėsim ką darom toliau, bet dabar mes tvarkomės automobilį, keliaujam maudytis ir pamiegot kiek dar galima“, – dalinosi pilotas. Nors ketvirtosios dienos apžvalga daugiau skamba kaip kiek maišytas siaubo ir veiksmo filmų scenarijus, tai tik ketvirtoji Dakaro ralio diena. Visų išgyvenusių iki dabar laukia dar viena diena kopų, jas keis aukštikalnės, o nerimą kels artėjanti maratono diena – it pirmųjų organizatorių katorgos priemonių neužtektų, ji privers ekipažus dvi dienas verstis tik su savimi turimomis detalėmis ir be mechanikų pagalbos.