Į DELFI kreipėsi pilietis ir papasakojo, kaip veikia sukčių sistema. „Vienoje iš vairuotojų grupių reiškiasi asmuo kaip galintis „padėti“ gauti vaituotojo pažymėjimą, t.y. išlaikyti teorijos, praktikos egzaminą „Regitroje“ ir pan. Pasivadinęs vienu iš „Regitros“ darbuotojų vardu ir pavarde, prisistato kaip ten dirbantis jau 12 metų. Už minėtą paslaugą prašo pervesti į dar kito asmens sąskaitą 150 eurų. Gavę pinigus, tiesiog užblokuoja, panaikina anketą“, – pasakoja skaitytojas. Plinta kaip virusas Įvairias paslaugas siūlantys veikėjai aukų dažniausiai ieško socialiniuose tinkluose. Dabar pastebima ir nauja tendencija – sukčiai vagia tikrų „Regitros“ darbuotojų duomenis. Sukuriama nauja paskyra su tikrų darbuotojų nuotraukomis ir pavardėmis. Patiklus žmogus per „Google“ patikrinęs paslaugą siūlančio žmogaus duomenis iš tiesų tokį darbuotoją randa. Taip įgaunamas žmogaus pasitikėjimas, ir jis atveria savo piniginę. „Savo darbuotojų prašėme pasiaiškinti, nes buvo pasinaudota tapatybe. Visa medžiaga perduota policijai. Imamės priemonių, nes tai mums kenkia. Iškart kreipiamės į policiją. Pastebiu, kad tų feikinių profilių nemažėja. Tai amžina kova“, – neslepia „Regitros“ direktoriaus pavaduotojas Saulius Šuminas. Misija neįmanoma S. Šuminas stebisi, kaip sukčiams pavyksta rasti tiek daug patiklių žmonių. „Daug kas tiki pasakomis – juk žmonės pinigus sukčiams atiduoda. Tai čia ta pati istorija. Kaip galima nupirkti vairuotojo pažymėjimą? Šiais laikais tai neįmanoma. Visiškai neįmanoma, jokių šansų“, – sako S. Šuminas. Be to, jei ir gausite tariamą pažymėjimą, tai tebus plastikinė nieko verta kortelė. „Vienareikšmiškai – jei ir gaus pažymėjimą, tai jis bus suklastotas kur nors turguje. Čia net nėra abejonės. Mūsų klasėse, automobiliuose yra vaizdo kamerų. Neįsivaizduoju, kokia turėtų būti schema, kad pagamintų tikrą dokumentą. Yra apskaita, didžiulė kontrolė. Gauti tikrą dokumentą nėra jokių galimybių. Jei taip nutiktų, tai kažkas būtų blogai su sistema. O sistema sukurta taip, kad kiekviename žingsnyje – labai daug kontrolės. Tam ir statėme visas kameras, fotografuojame, filmuojame egzaminų klasėse. Be to, vienas žmogus priima dokumentus, kitas atsakingas už teoriją, dar kitas – už vairavimą. Visa įstaiga dirba. Čia kažkoks neįtikėtinas variantas, jį aš iš karto atmetu kaip neįmanomą“, – tikina S. Šuminas. Policija patvirtina, kad pavyko išsiaiškinti ir sukčių gaują, tačiau tebevykstančio tyrimo detalių neatskleidžia. „Pernai buvo pagauta panaši grupė asmenų, pardavinėjusių vairuotojo pažymėjimus. Žmones, kurie buvo apgauti, raginame kreiptis į policiją“, – DELFI teigė policijos atstovas Ramūnas Matonis.