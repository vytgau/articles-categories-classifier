Lietuvos automobilių kelių direkcijos Saugaus eismo ir aplinkos apsaugos skyriaus laikinoji vadovė Dovilė Krasauskaitė teigia, kad atėjus tamsiajam metų laikui, vaikams derėtų priminti, kaip teisingai nešioti atšvaitus, kurie gali išsaugoti jų gyvybę. „Vaikams ir šiek tiek vyresniems kelių eismo dalyviams dažnai trūksta dėmesingumo, todėl gali pasitaikyti itin pavojingų situacijų, ypač tamsiuoju metų laiku, kai vairuotojams sunkiau pastebėti kliūtį. Išmokus kelyje elgtis saugiai ir teisingai nešioti atšvaitą, tikimybė išvengti bereikalingų traumų ir sužeidimų iškart padidėja kelis kartus“, – įsitikinusi D. Krasauskaitė. Vis dar ne visi vaikai žino, kaip dėvėti atšvaitą Panevėžio „Žemynos“ progimnazijos mokytoja Edita Račienė, vedanti saugaus eismo būrelius, sako, kad vaikai mėgsta ir nori nešioti atšvaitus, todėl juos turi dauguma. „Šiais laikais visoje viešojoje erdvėje žymiai daugiau kalbama apie atšvaitų teikiamą naudą kiekvienam eismo dalyviui. Tačiau ne vien tai daro įtaką jų populiarumui. Šiuolaikiniai atšvaitai yra gražūs, patrauklūs, įvairių formų, spalvų ir netgi madingi, todėl vaikams jie labiau patinka“, – priduria E. Račienė. Moters teigimu, vis dar atsiranda atvejų, kai vaikai neturi gerų saugaus eismo įgūdžių gatvėje: „Vaikai, kurie lanko saugaus eismo būrelius, dalyvauja konkursuose, turi puikius įgūdžius, susiformavusius nuo mažų dienų. Tačiau tie mokiniai, kurie su tuo nesusiduria, turi daug mažiau tiesioginės informacijos ir nežino, kokios pasėkmės jų laukia, tarkim nenešiojant atšvaito tamsiu paros metu.“ Mokytoja taip pat pastebi, jog mokiniai, išmokę kelių eismo taisyklių nuo pirmų klasių, yra atidesni, lengviau gaudosi ateities iššūkiuose, pavyzdžiui, mokydamiesi vairuoti įvairias transporto priemones ir jiems net nekyla klausimų apie atšvaitų reikiamybę. Vis dėlto, E. Račienė atkreipia dėmesį į tendenciją, jog vaikai apie atšvaitų dėvėjimą žino tik elementariausius dalykus. Problemų jiems kyla tada, kai reikia paaiškinti, koks yra atšvaitų veikimo principas, kokiame aukštyje ir ant kokių kūno dalių juos nešioti. Ką reikia žinoti apie atšvaitų nešiojimą? Saugaus eismo ir aplinkos apsaugos skyriaus laikinosios vadovės teigimu, žmonės vis dar vengia nešioti atšvaitus, tačiau vaikams jis yra būtinas, nes kartais tai – efektyviausia gyvybę gelbstinti priemonė tamsiu paros metu. Tam, kad atšvaitas būtų dėvimas teisingai, reikia laikytis keletos pagrindinių taisyklių. Pirma, tvirtinant juostinį atšvaitą, jį reikėtų dėti aukščiau riešo ant dešinės arba kairės rankos. Antra, ant kojos juostinis atšvaitas tvirtinama dešinės blauzdos srityje. Trečia, pakabinamas atšvaitas segamas į palto ir striukės dešinę kišenę ir išimamas būnant lauke. Toks atšvaitas turi švytuoti žmogaus kelių aukštyje. D. Krasauskaitė priduria, kad tamsoje pėstieji taip pat privalo vilkėti ryškiaspalvę liemenę, segėti atšvaitą arba neštis šviečiantį žibintą. „Žmogus be atšvaito matomas tik apie 50 m atstumu. Žmogus su atšvaitu jau matomas trigubai ilgesniu atstumu – apie 150 m. Tai suteikia vairuotojui daugiau laiko stabdymui, esant kritinei situacijai arba visiškam jos išvengimui. Todėl atšvaitas tamsiuoju metų laiku turėtų būti vienas pagrindinių kiekvieno vaiko ir suaugusiojo atributų kaip kad pirštinės ar kepurė“, – įsitikinusi ji. Saugaus eismo įgūdžių formavimas jau pirmose klasėse Mokiniai sužinoti apie kelių eismo taisykles gali ne tik mokyklos būrelių metu ar iš savo tėvelių, bet ir dalyvaudami 23-iąjį kartą nacionaliniu mastu organizuojamame konkurse „Saugokime jaunas gyvybes keliuose“. „Kasmet į šį konkursą susirenka apie 50 tūkst. dalyvių iš visos Lietuvos mokyklų. Toks milžiniškas susidomėjimas parodo, kad saugus eismas keliuose yra aktuali tema, kurioje ugdyti vaikus nuo pirmų klasių yra labai svarbu. Tai padeda vis dažniau išvengti skaudžių nelaimių. Konkurse gali dalyvauti visi Lietuvos mokymo įstaigų 1-12 klasių mokiniai. Priklausomai nuo jų amžiaus, jie gali dalyvauti skirtingose konkurso dalyse. Taigi įtraukiame visokio amžiaus jaunų žmonių, kurie savo geruoju pavyzdžiu, tikimės, užkrečia ir bendraamžius kelyje elgtis atsakingai ir saugiai“, – sako konkursą „Saugokime jaunas gyvybes keliuose“ įgyvendinančios Lietuvos automobilių kelių direkcijos atstovė D. Krasauskaitė. 2018 m. pavasarį konkurso organizatoriai vėl pakvies visus Lietuvos mokinius pasitikrinti savo žinias atsinaujinusiame „Saugokime jaunas gyvybes keliuose“ konkurse.