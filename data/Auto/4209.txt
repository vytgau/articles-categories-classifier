Per visas Dakaro ralio varžybas S. Loebas atkakliai grūmėsi dėl pergalės. Nors laimėjo net penkis etapus, vis dėlto bendroje klasifikacijoje penkiomis minutėmis atsiliko nuo „Peugeot“ vairavusio komandos draugo Stephane‘o Peterhanselio. Kai po varžybų svetainės motorsport.com autoriai pasiteiravo, ar džiaugsmo dėl puikaus pasirodymo netemdo nusivylimas dėl neiškovotos pergalės, S. Loebas atsakė: „Pasitenkinimas išties didžiulis. Juk tai ilgos varžybos. Antroji vieta – tai geras rezultatas. Turint omeny, kad „Peugeot“ priklauso pirmosios trys vietos, galima sakyti, kad komanda pasirodė puikiai.“ „Labai džiaugiuosi komandos sėkme. Žinoma, norėjau būti pirmas, bet vis tiek esu patenkintas, o laimėti, šiaip ar taip, galėjo tik vienas“, – sakė devyniskart pasaulio ralio (WRC) čempionas S. Loebas. Jis mano, kad kovoje su S. Peterhanseliu sėkmė nebuvo jo pusėje. Anot lenktynininko, nuolat iškildavo kokių nors problemų: tekdavo taisyti mechaninius gedimus (4-ame etape) arba keisti padangą (11-ame etape). Būtent nuleista padanga ir lėmė varžovui sėkmingesnę rungtynių baigtį. „Mes net nežinome, kas nutiko automobiliui [4-ajame etape], kad 26-ias minutes jo nepavyko užvesti. Gedimo priežasties taip ir neišsiaiškinome, bet dabar jis puikiai veikia. Tai tiesiog nesėkmė. Deja, kai tiek daug – kone pusvalandžiu – atsilieki, sunku atsikovoti prarastas pozicijas“, – sako S. Loebas. Paprašytas palyginti pastarąsias varžybas su savo debiutu Dakaro ralyje 2016-aisiais, S. Loebas pripažino, kad jis, kaip ir porininkas Danielis Elena, tikrai padarė pažangą, nors organizatorių šiais metais parinktas sudėtingesnis maršrutas iš pradžių nuteikė kiek pesimistiškai. „Buvau tikras, kad per metus gerokai patobulėjome. Šilko kelio ralyje daug ko pasimokėme. Žinojau, kad esame daug pajėgesni nei buvome. Deja, tokios patirties, kaip kai kurie kiti varžybų dalyviai, dar neturime“, – mano S. Loebas. Lenktynininkas tvirtina esąs patenkintas, nes, šiaip ar taip, greitį išvystyti pavyko, be to, pasisemta per būsimus ralius praversiančios patirties. Paklaustas, kokia, jo ir šturmano nuomone, buvo didžiausia antrajame Dakaro ralyje išmokta pamoka, S. Loebas atsakė: „Manau, labiausiai patobulėjo navigaciniai įgūdžiai. Jie tikrai pravers ateityje.“