Tai – 1975-ųjų „Volkswagen Type 2“ furgonas, kadaise gamintas kaip namelis ant ratų. Automobilių entuziastas Jeffas Blochas norėjo lenktyninio automobilio, kuris važiuotų ant šono. Tai yra, nuolat atrodytų, kad jis yra patekęs į avariją. Senukas „Type 2“ tam puikiai tiko, tačiau jo planui įgyvendinti nepakako – reikėjo ir antros mašinos. Autobusiuko kėbulas neatlieka jokios kitos funkcijos, tik suteikia automobiliui neįprastą išvaizdą, o štai su važiavimo užduotimi susitvarko „Volkswagen Rabbit“. 1988-ųjų „Volkswagen Rabbit“ mums yra geriau žinomas „Golf“ vardu. Šiame lenktyniniame automobilyje sumontuotas 1,8 litrų variklis iš „Golf GTI“. Tiesa, automobilis su dviem kėbulais sveria nemažai, todėl nėra labai greitas – 100 km/val. pasiekia per daugiau nei 8 sekundes. Maksimalus greitis – maždaug 161 km/val. Visgi, problema ne tik didelis svoris ir galios stokojantis variklis, bet ir svorio pasiskirstymas – staigiame posūkyje automobilis stojasi ant dviejų ratų. Žmonėms šis ant šono važiuojantis „Type 2“ tikrai patinka, nors lenktynėse pergalių tikrai neskina. Prireikė daugiau nei 5 savaičių, kad šis kūrinys būtų užbaigtas, o savo pirmosiose lenktynėse jis gerų rezultatų neparodė. Kita vertus, visą trasą įveikė nesugedęs, o tai jau savaime yra pasiekimas. J. Blochas tik šypsosi, kai kas nors paklausia, kodėl jis sukūrė šį automobilį. Jam patinka keisti automobiliniai kūriniai. Anksčiau jis yra pagaminęs lenktyninį automobilį, kuris atrodė tarsi važiuotų aukštyn ratais. Ir sraigtasparnio formos lenktyninę mašiną. Ir dešrainių kiosko. Jam tai – tik dar vienas iššūkis, o stebėtojams – pramoga.