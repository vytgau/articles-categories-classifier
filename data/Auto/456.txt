„Pavasario kelionė pas „HGK“ yra tapusi maža mūsų tradicija. Kartu su Giedriumi ne kartą ten svečiavomės praeityje. Tai puiki proga savo akimis pamatyti kryptį, kuria žingsniuoja pasaulinis „driftas“, nes būtent ši komanda tą kryptį diktuoja. Šiemet nusprendėme nuvykti ne tuščiomis – kartu su Autoplius.lt šią vasarą buvome surengę varžybų fotografijų parodą Kauno mieste. Didesnė dalis nuotraukų buvo darytos Giedriaus, tad parodai pasibaigus, sumanėme pradžiuginti „braliukus“ ir jų baltas dirbtuvių sienas padabinti nuotraukomis iš Kristapo praeities. Šią idėją „HGK“ sutiko puikiai, tad beveik šešių kvadratinių metrų tentus sukrovę į „Nissan Navarą“ bagažinę, patraukėme į Rygą“, – pasakoja Lietuvos šonaslydžio čempionato organizatorius L. Ramoška. Šiuo metu „HGK“ ruošia keturis automobilius. Visi jie diktuos madas „drifto“ varžybose. Jungtinės Valstijos, Japonija, Jungtiniai Arabų Emyratai – tokia užsakovų įvairovė šių vyrukų nebestebina. Pasižvalgę po dirbtuves ir pasigėrėję iš anglies pluošto ir kevlaro (naudojama aviacijoje ir neperšaunamų liemenių gamyboje) kompozitų gaminamomis kėbulo dalimis, svečiai prisėdo pokalbiui su vienu iš „Formula Drift“ favoritų – K. Blušu. „Kristapas papasakojo apie atnaujintas čempionato taisykles, padangų reikalavimus, logistikos tarp Latvijos ir Jungtinių Valstijų ypatybes, bei kintančius teisėjavimo metodus. Reiktų suprasti, jog „Formula Drift“ yra šonaslydžio „Formulė 1“, tik evoliucija čia vis dar labai sparti ir kasmet žengiami labai dideli technologiniai žingsniai į priekį, tad neatsilikti būtina tiek komandoms, tiek ir likusio pasaulio organizatoriams“, – pasakojo L. Ramoška. Įteikę dovanas, lietuviai nepraleido progos susitikti su Latvijos „drifto“ teisėjų komanda bei aplankyti keleto dalyvių: aptartas artėjantis sezonas, išdalinti kvietimai į Lietuvos čempionato varžybas. Parodytas dėmesys neliko be atsako, tad šių metų čempionato etapuose svečių iš pasaulines „drifto“ madas diktuojančios Latvijos bus juntamai daugiau.