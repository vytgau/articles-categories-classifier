Didesniuose Jungtinės Karalystės oro uostuose teikiama paslauga „meet and greet“ – išvykstančiųjų automobiliu pasirūpina tolėliau esančios stovėjimo aikštelės darbuotojas: mašiną pastato, o savininkui grįžus ją atvairuoja iki oro uosto, taip taupydamas keliautojų laiką. Šia paslauga nutarė pasinaudoti ir 30-metis Seanas Beckerlegas, su šeima vykęs atostogauti į Portugaliją. Skrydžio dieną jis savo naujutėlaičio „Audi A3“ raktelius prie įėjimo į Getviko oro uostą patikėjo aikštelės darbuotojui ir spalio viduryje be rūpesčių išvyko į saulėtąją šalį. Tačiau rūpesčiai prasidėjo jam grįžus: vyras iš karto pastebėjo, kad 50 tūkst. vertės automobiliu nuvažiuota daugiau nei 5 mylios – toks atstumas skiria oro uostą ir stovėjimo aikštelę. Tuomet savininkas nutarė peržiūrėti vaizdo registratoriaus įrašą ir jį ištiko šokas. Pasirodo, aikštelės darbuotojas jo „Audi“ važinėjosi net 45 minutes, o akseleratoriaus pedalą spaudė gerokai daugiau, nei leidžiama – ten, kur greitis ribojamas iki 30 mylių per valandą, jis „spaudė“ iki 70, o vietomis išvystė net iki 131 m/val. greitį (ten, kur leidžiama 50 m/val.). „Puiku, labai puiku“, – tuo metu įraše girdimas vairuojančio asmens balsas. Be to, vairuotojas aiškiai matosi, kai sustoja prie aikštelės vartų ir išlipa juos atidaryti. S. Beckerlegas dabar baiminasi, jog turės nemalonumų ne dėl savo kaltės: jam gali būti skirta bauda ar net atimta teisė vairuoti už gerokai viršytą greitį. Jis dėl šio atvejo su skundu kreipėsi į oro uostą, tačiau šio atstovai atsakomybės kratosi ir nurodė, jog visišką atsakomybę už paslaugos teikimą prisiima aikštelės operatorė bendrovė „Empark“, o ši darbuotojo elgesiu nepatenkintam klientui pasiūlė grąžinti 70 svarų sterlingų. Bendrovė taip pat informavo, jog darbuotojas identifikuotas ir atleistas bei pažadėjo tarpininkauti su policija, kad ši neskirtų jokios sankcijos S. Beckerlegui.