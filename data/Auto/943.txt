Greičiausias šeštame Dakaro ralio greičio ruože buvo Carloso Sainzo ir Lucaso Cruzo ekipažas, 313 km greičio ruože užtrukęs 2 val. 53 min. 30 sek. Jis sumažino atsilikimą bendroje įskaitoje iki lyderių Stephane‘o Peterhanselio su Jeanu-Pauliu Cottret iki 27 minučių. V. Žala su S. Jurgelėnu nuo lyderių šeštame Dakaro ralio etape atsiliko 28 min. 13 sek., o trasą įveikė per 3 val. 21 min. 43 sek. Jų užimama vieta bendroje įskaitoje – 20-a. Po penkto greičio ruožo „Toyota Hilux“ pavarų dėžė pradėjo skleisti ūžimo garsą, tad mechanikai nusprendė penktadienį (laisvą dieną) planuotą remontą paankstinti ir jį atliko naktį iš trečiadienio į ketvirtadienį. Tačiau kol visos detalės buvo pakeistos, iš bivuako iškeliavo mobili degalų kolonėlė ir komanda, V. Žalos teigimu, „liko ant ledo“ – automobilis neturėjo degalų. Šiek tiek specialaus sportinio benzino (60 l) turėjo ir sutiko duoti Antanas Juknevičius, o kita dalis buvo užpildyta paprastu A95 markės benzinu vietinėje kolonėlėje. Pasak V. Žalos, varikliui tai nelabai sveika, bet kito pasirinkimo jie neturėjo. „Visas ruožas tai „žiaurus“. Vidurys yra purvynas, drėgmė jame didžiulė. Mechanikai turės ką veikti – pusę dienos mašiną plaus“, – kalbėdamas apie greičio ruožą, trumpai jį apibūdino V. Žala. Paklaustas, kaip jam sekasi pritapti prie išretėjusio aukštikalnių oro, juk finišas vyko 4 km aukštyje, sportininkas pripažino – jaučiasi kiek keistai, galva truputį svaigsta. Tačiau savijauta – kur kas geresnė nei pirmąkart pakliuvus į aukštikalnes prieš porą metų. „Aš kiekvieną Dakaro dieną pagalvoju – šiandien tai krūvą reikalų turėjom. Bet kita diena, kaip taisyklė, dar labiau nustebina. Keistas Dakaras. Kartais sportuojam, kartais kovojam už išgyvenimą. Paskutinė atkarpa vietomis buvo tikra pelkė. Užtraukė langus ir baigėsi mūsų sportas – varėm kaip ežiukai rūke. Vis laukiu, gal rytoj bus ta diena „be reikalų“, – pridūrė lenktynininkas. Pirmasis šeštą greičio ruožą iš lietuvių baigė Balys Bardauskas – motociklininkams jis buvo sutrumpintas. B. Bardauskas finišavo 104-oje vietoje, o bendroje įskaitoje yra 103-as. Benediktas Vanagas su Sebastianu Rozwadowskiu finišavo 14-i (bendroje įskaitoje – 44-i), A. Juknevičius su Dariumi Vaičiuliu – 28-i (bendroje įskaitoje – 21-i). Penktadienį Dakaro ralio dalyvių laukia laisva diena. Ją sportininkai išnaudos poilsiui bei adaptacijai prie aukštikalnių – dar antradienį greičio ruožas prasidėjo Ramiojo vandenyno pakrantėje, o ketvirtadienį teko kilti į 4,7 km aukštį bei finišuoti prie La Paso 4 km virš jūros lygio įrengtame bivuake. Komandų technikai tuo tarpu atliks planinius Dakaro pusiaukelės darbus automobiliams. Iškart po laisvos dienos laukia maratono greičio ruožas – šeštadienį finišavę, lenktynininkai negalės gauti pagalbos iš mechanikų ir automobilius turės remontuoti patys. 