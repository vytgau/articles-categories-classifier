Kaip rašoma komandos pranešime, antradienį Švedijos raliui besiruošiantys lietuviai kartu su visais WRC antrojo etapo dalyviais pradėjo susipažinimą su greičio ruožais. Pasak „Arctic Energy World Rally team“ komandos lenktynininkų, kurie pirmąkart dalyvaus Švedijos ralyje, seniai nematė tokių žiemos ralio greičio ruožų. „Oro sąlygos yra puikios. Trasose visiškas ledas, sniegas nuvalytas. Oro temperatūra skirtingose vietovėse vyrauja nuo minus 5 iki 10. Tad ir žiūrovui – ne per šalta, ir lenktynininkui – bus vienas malonumas važiuoti tokiais greičio ruožais“, – po susipažinimo su pirmaisiais Švedijos ralio greičio ruožais sakė D. Jocius. Visgi lenktynininkas atskleidė, kad Švedijos ralio greičio ruožai panašumų su Lietuvos „Žiemos raliu“ turi labai daug. „Pagrindinis skirtumas tarp Švedijos ralio ir žieminio Lietuvos ralio būtų tik kilometražas. Čia reikės įveikti ilgesnius greičio ruožus. O kai kuriose vietose, pasirodė, kad važiuoju namuose“, – sakė D. Jocius. „Arctic Energy World Rally team“ ekipažas per pirmąją susipažinimo su trasomis dieną susižymėjo šešis greičio ruožus arba 106 lenktyninius kilometrus. D. Jociui talkinančiam šturmanui D. Zvicevičiui visiems šiems kilometrams sužymėti vos užteko vieno sąsiuvinio.  „Turėjome intensyvią dieną. Labai daug nuveikėme. Labiausiai stebino skandinaviški keliukai. Visi labai tvarkingi, nuvalyti. Tačiau organizatorių parinkti greičio ruožai savo sudėtingumu tikrai nesiskiria nuo Lietuvos ralio trasų. Yra lengvesnių distancijų, yra ir sudėtngesnių atkarpų. Pagrindinį skirtumą galbūt išskirčiau tai, kad man pasaulio ralio čempionato etapuose, kuriuose teko važiuoti, visiems greičio ruožams sužymėti tenka sunaudoti du-tris sąsiuvinius. Tad visada jų pasiimu keturis“, – po trasų surašymo dienos įspūdžiais dalinosi D. Zvicevičius. Trečiadienį (vasario 14 d.) dalyviai tęsia susipažinimą su ralio trasomis, o jau ryt (vasario 15 d.) savo bolidus galės išbandyti bandomajame 6,5 km ilgio greičio ruože. Vakare, apie 19 valandą Lietuvos laiku, bus duotas oficialus WRC antro etapo varžybų startas, dalyvaujant ir princui Karlui Filipui. Po oficialios atidarymo ceremonijos Švedijos ralio dalyviai savo jėgas išbandys specialiame „Karlstado“ greičio ruože, kuriame vienas prieš kitą varžysis du ekipažai. Lenktynininkai važiuos trumpą – 1,9 km ilgio distanciją.