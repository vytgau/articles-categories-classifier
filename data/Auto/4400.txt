Daugiau nei 160 km akmenimis, molingais keliais, dulkėtais pravažiavimais – tiek per keletą valandų iki didžiulės liūties pavyko įveikti A. Juknevičiaus ir D. Vaičiulio ekipažui šalia Asnunsjono įsikūrusiame privačiame bandymų poligone. Kartu su „South Racing“ komanda bei praėjusių metų Dakaro geriausiųjų 15-uko nariu čeku Martinu Prokopu, A. Juknevičius testų metų tikrino automobilio važiuoklę, variklio darbą bei naujo restriktoriaus įtaką vairavimui. Po bandymų pilotas teigė, kad visi automobilio raumenys pramankštinti, jokių pažeidimų nepastebėta. „Užbraukėme paskutinį kryžiuką mūsų būtinų darbų sąraše, ką norėjome nuveikti dar prieš visus formalumus. Labai smagu vėl būti automobilyje, trasa tikrai nebloga, maksimalus greitis vietomis buvo apie 160 kilometrų per valandą, daug klasikinio ralio tipo posūkių bei ralio reido varžyboms įprastų elementų. Gal tik kiek trūko minkštesnio grunto ir tramplynų, norėjosi Darių paskraidinti, – juokiasi A. Juknevičius. – „Dabar mechanikai atliks paskutinius darbus prieš komisiją, mes su Dariumi pasiruošime savo dalį ir keliausime rinkti antspaudų.“  Taip šmaikščiai A. Juknevičius apibrėžia administracinę komisiją, kurioje tikrinamos lenktynininkų licencijos, sveikatos pažymos, kiti dokumentai bei ekipuotės homologacija (atitikimas tarptautinės automobilių sporto federacijos (FIA)) – šalmai, sportiniai kostiumai, batai ir kt. Vairuodamas tą patį „Overdrive Hilux“ visureigį Antanas Juknevičius praėjusiais metais Dakaro ralyje užėmė 27-ąją vietą bendrojoje įskaitoje. 10-ame varžybų etape jis pasiekė geriausią pastarųjų metų Dakaro ralio rezultatą etapuose tarp lietuviškų ekipažų – finišavo 17-oje vietoje.