Kur ir kaip mokoma vairavimo kultūros? Ar tikrai iki vakarietiškos vairavimo kultūros mums dar labai toli? Vairavimo kultūra – neišsemiama tema ir nuolatinis diskusijų objektas. Vieni kelyje dažnai jaučiasi tarsi kovos ringe. Kiti tik dūsauja, lygindami mūsų ir, pavyzdžiui, Londono vairuotojų manieras. O yra žmonių, kurie vaizdo registratoriais fiksuodami tokius vaizdelius sako, kad situacija pagerės tik pasikeitus dar vienai kartai. Vairavimo mokyklų atstovai sako, kad iš 40 valandų kultūringo vairavimo mokymui skiriama vos viena valanda. Jei apie kultūringą vairavimą mokyklose net nekalbama, ar tai – normalu? Juk matydami chuliganišką nepagarbų elgesį kelyje, daugelis akmenis mėto būtent į vairavimo mokytojus, o šie, savo ruožtu, kartais – į egzaminuotojus. LRT TELEVIZIJOS laidoje „Keliai. Mašinos. Žmonės“ vairuotojai išrinko vairavimo kultūros „perlų“ trejetą. 