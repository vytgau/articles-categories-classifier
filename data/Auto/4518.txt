Eksperimentas buvo vykdomas Prancūzijoje, per „Amazon.fr“ platformą. Buvo planuojama parduoti tik 15 „Mii by Mango“ automobilių – norėta tik išbandyti, kaip veiktų sistema, ar „Seat“ partneriams pavyktų susitvarkyti su logistikos problemomis. Iš tikrųjų, pristatymas ir tapo didžiausiu iššūkiu, nes buvo užsibrėžta, kad nuo užsakymo iki automobilio pristatymo nepraeis nei 72 valandos. Visgi, eksperimentas buvo labai sėkmingas, todėl „Seat“ prailgino bandymo laiką ir iš viso pardavė net 24 automobilius. „Mii“ yra mažiausias šiuo metu parduodamas „Seat“ automobilis, gaminamas „Volkswagen Up“ pagrindu. Tikriausiai todėl jis ir buvo pasirinktas eksperimentui. Pati užsakymo procedūra negalėjo būti paprastesnė. Namie sėdintys pirkėjai turėjo užsisakyti automobilį Amazon.fr, sumokėti 500 eurų užstatą ir sulaukti „Seat“ atstovų skambučio. Tuomet buvo suderinti mokėjimo klausimai, patikrinti pagrindiniai dokumentai bei susitarta dėl automobilio pristatymo. Tuo pirkimo sandoris buvo baigtas, tada pirkėjams tereikėjo palaukti porą dienų, kol automobilis atsidurs prie jų durų. „Seat“ tuo metu rūpinosi logistika – tarėsi su artimiausiais atstovais, kurie galėtų automobilį pristatyti. Teigiama, kad viskas praėjo labai paprastai ir be didelių sunkumų. Eksperimento tikslas buvo parodyti, kad ateityje automobilio pirkimo procedūra bus visiškai kitokia. „Seat“ norėjo suteikti savo klientams unikalią automobilio pirkimo patirtį ir tuo pačiu išbandyti rinką. Manoma, kad tie automobilių gamintojai, kurie pirmieji panašų būdą pradės taikyti nuolat, turės galimybę stipriai pagerinti savo pozicijas. Žmonės yra tingūs, tai daro įtaką nemažai daliai mūsų priimamų sprendimų. Lengvas automobilio pirkimas tikrai gali pakeisti markės ar modelio pasirinkimą. „Seat“ teigia, kad prie šio pardavimo būdo dar sugrįš – tai bus labai inovatyvi pardavėjų tinklo plėtra. Jau dabar 94 proc. automobilių pirkėjų pirmiausia pasižvalgo internete, todėl logiška, kad greitai automobilį ten jie galės ir įsigyti.