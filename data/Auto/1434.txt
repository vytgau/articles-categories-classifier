„Mes iš naujo išrandame automobilį“, - penktadienį sakė VW generalinis direktorius Matthiasas Muelleris. Didžioji 2018-2022 metais numatytų išlaidų dalis bus skirta elektra varomiems ir hibridiniams automobiliams, pranešime sakė VW, taip pat numatytos investicijos į autonominius automobilius bei pažangias judumo paslaugas, pavyzdžiui, automobilių dalinimąsi bei skaitmeninimą. Kaip ir kitos tradicinės automobilių įmonės, VW siekia neatsilikti nuo didžiausią įdirbį šioje srityje turinčio gamintojo „Tesla“ bei tobulinti švaresnes ir išmanesnes automobilių technologijas. 12 skirtingų prekės ženklų turinti VW grupė rugsėjį paskelbė, kad iki 2030 m. visi koncerno automobiliai bus arba hibridiniai, arba visiškai varomi tik elektra. Penktadienio susitikimo metu bendrovės valdyba pasirašė penkerių metų trukmės investicijų planą, per kurį iš viso planuojama investuoti „apie 70 mlrd. eurų“. Tai yra žemesnis skaičius nei numatė 2014 m. patvirtintas 2015-2019 m. laikotarpio planas, kai investicijoms buvo skirta beveik 86 mlrd. eurų.