Ši komanda nusipelno kolegų ir varžovų dėmesio ne tik todėl, kad jai vadovauja sumani strategė moteris. Estijos automobilių sporto federacijos licenciją turinčioje „Cone Forest Motorsport“ komandos sportininkų gretose nėra nė vieno esto, o jai atstovauja du Izraelio ir vienas Rusijos pilietis. Tačiau „auto24ring“ trasoje Pernu rugsėjį startuosiantiems Sergejui Ugeriui, Denisui Leviatovui ir Razui Haimanui, kaip ir jų ekipos vadovei, ambicijų nestinga. Juolab, kad šįsyk jų laukia lenktynės namų arenoje, kurioje, kaip sakoma, ir sienos padeda. Ši Estijos komanda vairuos „BMW M3“ ir varžysis A3000+ klasėje, o ekipos kelias į namų areną driekiasi... per Palangą. „Pirmosios mūsų maratoninės lenktynės Palangoje visai mūsų komandai paliko labai didelį įspūdį, – „1000 km Pärnu powered by Hankook“ lenktynių spaudos centrui, viešųjų ryšių agentūrai „Visus Bonus“ pasakojo komandos vadovė M. Uger. – Vos tik atvykę supratome, jog tai ne tik lenktynės. Tai tikras lenktynių festivalis, sujungiantis daugybę veiklų ir į kurį norisi sugrįžti dar ir dar kartą. Pati koncepcija, kad lenktynės vyksta uždarytuose magistraliniuose keliuose, yra unikali, suteikianti jausmą lyg esi prisidėjęs prie kažko ypatingo. Todėl mes būtinai rekomenduosime ir kitiems sportininkams atrasti 1000 km lenktynes Palangoje.“  Paklausta, kokius tikslus kelia komandai artėjančiose „1000 km Pärnu powered by Hankook“ lenktynėse, M. Uger sakė, jog liepą vykęs Palangos maratonas ją ir ekipos sportininkus įkvėpė dar aukštesniam skrydžiui. Juolab, kad šiemet ilgų nuotolių lenktynių serija susideda iš dviejų etapų, o paskutinis jų, kurį praleisti būtų didžiausia nuodėmė, vyks būtent Estijoje. „Po lenktynių Palangoje pajutome, kad galime pasirodyti žymiai geriau, todėl Pernu mes sieksime maksimalių rezultatų ir mus tenkins tik vieta top trejetuke“, – patikino M. Uger. Tokius pačius tikslus kelia ir lietuviška, visus registracijos formalumus jau užbaigusi „Rotoma Racing“ komanda, kurios sportininkai Robertas Graudinis, Dainius Matijošaitis ir dukart Palangos maratoną laimėjęs Nemunas Dagilis vairuos „BMW M3“ ir varžysis GT klasėje. „Turiu daug sentimentų ne tik pakankamai greitiems ir patyrusiems ekipos draugams, su kuriais visad miela ir lenktyniauti, ir šiaip būti kartu, bet ir šiam automobiliui, – sakė „1000 km Pärnu powered by Hankook“ lenktynėms besiruošiantis D. Matijošaitis. – Vairuodami jį su Robertu pernai Rygoje laimėjome lenktynes, o šiemet, kai sugedo mano kovinis bolidas, Robertas paskolino „BMW M3“, kurį vairuodamas tapau „Fast Lap“ čempionu. Tai argi ne sėkmę pranašaujantis ženklas?“ Kitas „Rotoma Racing“ komandos lenktynininkas R. Graudinis irgi neslepia tikslų Estijoje siekti aukštų rezultatų. „Daug kartų esu lenktyniavęs ir treniravęsis šioje trasoje – dar iki rekonstrukcijos ir po jos, kai nuo 2012-ųjų „auto24ring“ tapo neabejotinai geriausia Baltijos šalyse, – sako R. Graudinis. – Todėl specialių treniruočių prieš varžybas nerengsime, juolab, kad visas mūsų kolektyvas trasą gerai pažįsta, o ir komandos kovinis ginklas – „BMW M3“ – parengtas ir sureguliuotas greitoms lenktynėms, kokios paprastai vyksta šioje arenoje.“