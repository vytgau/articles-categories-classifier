„Ateityje „Škoda“ gamins elektrinius automobilius. Jau 2025 metais mes planuojame savo klientams siūlyti penkis išskirtinai elektrinius modelius skirtinguose segmentuose“, – sako „Škoda“ direktorių tarybos pirmininkas Bernhardas Mayeris. Pirmasis serijinės gamybos „Škoda“ elektrinis modelis pasirodys jau 2019 metais: juo taps „Škoda Superb“ įkraunamas hibridas. Kaip skelbia „Škoda Auto“ atstovai spaudai, šis automobilis bus gaminamas gamykloje Kvasiny mieste. Kiek vėliau, 2020 metais, Mlada Boleslavo mieste bus pradėti gaminti išskirtinai vien elektra varomi automobiliai. Tai, kaip įsivaizduoja ateities elektrinį automobilį, „Škoda“ labai vaizdingai įkūnijo koncepciniame modelyje „Škoda Vision E“, kuris pirmą kartą pristatytas 2017 metais tarptautinėje Šanchajaus automobilių parodoje. Akcentuojama, kad perėjimas prie elektra varomų automobilių ir dalių „Volkswagen Group“ koncerno modeliams yra esminiai „Škoda“ parengtos 2025 metų strategijos punktai. Štai dar keli esminiai šios strategijos elementai: skaitmeninių technologijų ir produktų vystymas, naujų rinkų paieškos ir užkariavimas, naujos verslo kryptys ir novatoriški mobilumo sprendimai.