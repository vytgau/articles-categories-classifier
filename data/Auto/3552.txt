„Honda“ elektrifikacija Europoje prasidės nuo hibridinės technologijos diegimo visuose siūlomuose bendrovės modeliuose. Pirmasis naujas automobilis su dviejų variklių hibridine „Honda“ sistema prekybos salonus Europoje pasieks 2018 metais. Europos rinkai „Honda“ taip pat gamins iš tinklo įkraunamus hibridinius, akumuliatorinius elektrinius ir vandenilio kuro elementais varomus automobilius. „Pasitelkdami „Honda“ pasaulinius tyrimų ir plėtros išteklius sieksime, kad Europos pirkėjams būtų greičiau pristatytas visapusiškas pažangių elektros technologijų asortimentas“, – teigė „Honda Motors Europe“ prezidentas ir vykdomasis direktorius Katsushi Inoue.  Praėjusių metų pabaigoje Europą jau pasiekė vandeniliu varomas „Clarity Fuel Cell“ sedanas. Automobilio ratus suka 103 kW (140 arklio galių) elektrinis variklis, o vandenilis naudojamas elektros energijai gaminti. „Clarity Fuel Cell“ automobiliai Europoje dalyvauja „HyFIVE“ projekte, kurio tikslas – bandyti vandenilinius automobilius realaus eismo sąlygomis bei skatinti jiems reikalingos infrastruktūros diegimą. Parodoje taip pat pristatytas „Honda NueV“ autonomiško elektromobilio konceptas. Nenaudojamas automobilis tarnauja kaip miesto transporto infrastruktūros dalis: kai savininkui jo nereikia, „NueV“ dalyvauja automobilių dalijimosi paslaugos („ride sharing) tinkle. „NeuV“ gali uždirbti pinigų pavėžėdamas keleivius iki jiems reikiamos vietos, taip pat grąžindamas sukauptą energiją į elektros tinklą elektros vartojimo piko metu. Beje, „NueV“ bagažo skyrius pritaikytas vežti koncepcinį „Honda Kick’n’Go“ skuterį, skirtą įveikti „paskutiniams kelionės kilometrams“. Naujasis skuteris taip pat varomas elektra, jo akumuliatorių galima įkrauti iš „NueV“ bagažinėje esančio elektros lizdo. Japonijoje ir Šiaurės Amerikoje „Honda“ atlieka pažangių autonomiškų automobilių valdymo sistemų bandymus. Iki 2020 m. bendrovė yra užsibrėžusi išplėsti savaeigių technologijų taikymą serijiniuose „Honda“ automobiliuose.