Kas iš tiesų yra kas? Kuo įvairaus kalibro visureigiai skiriasi vieni nuo kitų? Kas lemia tokį SUV populiarumą? Dėl teisybės pirmiausia reiktų pabrėžti, kad nors akronimas SUV (angl. Sport Utility Vehicle) verčiamas kaip „sportinis laisvalaikio automobilis“, absoliučia dauguma atvejų tokie ratuočiai neturi ničnieko bendra su automobilių sportu. Tai viso labo transporto priemonės, kuriomis patogiau nei su klasikiniu sedanu ar hečbeku gabenti sporto inventorių – banglentes, dviračius ar panašius didesnių gabaritų daiktus iki tos vietos, kur šie bus naudojami: laukinius paplūdimius, miškus, kalnus etc. Tas pats pasakytina ir apie „miesto visureigių“ galimybes bekelėje. Turėdami šiek tiek aukštesnę bei agresyvesnę išvaizdą jie gali lengviau judėti žiemą sniegu užverstomis gatvėmis ir nebijoti kontaktų su masyviais šaligatvių borteliais, tačiau sprendimas sukti į tikrą bekelę visuomet turės tam tikrą avantiūrizmo gyslelę. Ne veltui naujųjų laikų automobilininkų tautosaka byloja, kad „kuo geresnis džipas – tuo toliau reikia eiti iki traktoriaus“. Kaip atskirti tikrą visureigį nuo visureigiškai atrodančios mašinos? Technikos ekspertai yra užfiksavę tokius esminius riboženklius. Tiksliau – pravažumą lemiančius konstrukcinius ypatumus: visus varančiuosius ratus, vienodą priekinių ir užpakalinių ratų tarpvėžę, didelę (apie 30 cm) prošvaisą, leidžiančią „apsižergti“ aukštus akmenis, žemės kupstus ar kelmus, didelę pakabos eigą, didelius užvažiavimo ir nuvažiavimo bei išilginio pravažumo kampus, leidžiančius įveikti stačias įkalnes/nuokalnes, taip pat 60-80 cm gylio brastas. Privalomais „tikro“ visureigio bruožais laikomi rėminė konstrukcija, papildoma pavarų dėžė (demultiplikatorius arba „palėtintojas“), leidžianti radikaliai padidinti traukos jėgą, taip pat galimybė blokuoti tarpašinį ir tarpratinį diferencialus. Kaip taisyklė, visureigiai būna apauti aukšto profilio ir didelio skersmens padangomis su stambiais protektoriaus rašto blokeliais. Šie dalykai leidžia koreguoti slėgį į gruntą (važiuojant per birų smėlį, sniegą ar pelkėtą vietovę slėgis sumažinamas net iki 20-40 kPa) ir efektyviai išstumti purvą. Būtini visureigio atributai – galingas variklis bei gervė lynui vynioti, leidžiančios savarankiškai išsivaduoti iš klampynės. Ką iš minėtų dalykų turi miesto visureigiai? Absoliučia dauguma atvejų „parketinukai“ arba dar kitaip vadinami krosoveriai apsiriboja kiek didesne prošvaisa (populiariausių modelių atstumas tarp automobilio „papilvės“ ir kelio paviršiaus 16-20 cm; palyginimui tradicinio kėbulo tipo mašinų prošvaisa paprastai siekia 13-16 cm), ir tokiais bekelės mašinų atributais kaip variklio karterio, ratų arkų bei slenksčių apsauga nuo abrazyvo. Netgi visų varančiųjų ratų sistemą – skirtingų gamintojų duomenimis – turi viso labo tik apie 5–20 proc. miesto visureigių, kurios formulė dažniausiai būna ne nuolatinė/mechaninė 4x4, o valdoma borto kompiuteriu. Savaime, tai nėra nei labai blogai, nei labai gerai, tačiau reiktų turėti galvoje, kad skirtingų gamintojų SUV tokiomis pat aplinkybėmis gali elgtis visiškai skirtingai. Antai Švedijos žurnalo„Teknikens Värld“ ekspertai prieš kurį laiką išbandę „Honda CR-V“ keturių ratų pavaros sistemą konstatavo, kad šis modelis ekstremaliomis sąlygomis elgiasi kaip vien priekiniais, o ne visais keturiais ratais varomas modelis. Ir atvirkščiai – eksterjeru nedaug besiskiriantis „Nissan X-Trail“ su sistema „4x4 Аll mode-i“, demonstruoja daugiau visureigiškų savybių. Kita vertus, paskutiniųjų Lietuvos „Metų automobilis 2017“ rinkimų metu SUV modeliams surengtas egzaminas ant specialios visureigių bandymų platformos „Peak Point“ atskleidė, kad naujos kartos „parketinukai“ turi nepriekaištingai veikiančias diferencialų valdymo sistemas. Todėl tokio tipo mašinas pasirinkę vairuotojai gali būti ramūs, kad apledėjusi įkalnė ar panašaus pobūdžio kliūtis kelyje, netaps dideliu galvos skausmu – sukimo momentas visiems keturiems ratams paskirstomas efektyviai. Tačiau klausimas, kaip ilgai elektronika tarnautų ekstremaliomis sąlygomis, lieka atviras. Žinant visus šiuos dalykus gali kilti abejonių, kiek racionalumo yra pastaraisiais metais kilusioje SUV populiarumo bangoje? Tačiau technikos ekspertai tikina, kad aiškiai apibrėžus kuo skiriasi visi SUV kategorijai priskiriami automobiliai (čia ir rėmines konstrukcijas turintys „dičkiai“ ir, pavyzdžiui. nykštukinis „Nissan Juke“), išgryninus potencialaus pirkėjo poreikius – rizika nusivilti šeimos transporto parko atnaujinimu lygi 0.  Miesto visureigiai, tarptautinėje arenoje paprastai vadinami krosoveriais, yra natūrali automobilių pramonės evoliucijos pakopa. Tokie modeliai vykusiai derina klasikinių hečbekų manevringumą, funkcionalų saloną ir protingą kainą (ją lemia sprendimas panaudoti lengvojo platformą) su visureigiška išvaizda, lemiančia aukštesnę sėdėjimo poziciją (t. y. geresnį apžvelgiamumą) ir papildomą pasitikėjimo savo jėgomis dozę. Tokios mašinos galimybių bekelėje visiškai pakanka 99 proc. vairuotojų, todėl švaistyti pinigus perteklinėmis pravažumą lemiančiomis technologijomis, tiesiog nėra prasmės jeigu jūsų kelionės apsiriboja atstumais tarp miesto ir pamiškėje esančios sodybos.