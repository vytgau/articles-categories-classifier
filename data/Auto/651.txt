Užsisakyti internetu bus galima šių tipų numerio ženklų pristatymo į namus paslaugą: bendrojo naudojimo, kurie skiriami eilės tvarka, taip pat rezervuojamus, vardinius, taksi, paliktus saugoti padalinyje bei dviračiams transportuoti skirtas valstybinio numerio lenteles. Paslauga teikiama tik Lietuvoje registruotoms transporto priemonėms. Ja naudotis galima tais atvejais, kai, pavyzdžiui, keičiasi automobilio savininkas (valdytojas) ar duomenys, kaip asmens pavardė, adresas ir kt. Atvykti į „Regitros“ padalinį nebereikia ir tuomet, kai asmuo nori pasikeisti numerio ženklus į vardinius ar rezervuojamus. Taip pat patogiau ir greičiau tiems, kurie prarado numerio ženklus ir nori užsisakyti naujus. Taip pat „Regitra“ atkreipia dėmesį, kad keičiantis numerio ženklams automatiškai bus išduodamas ir naujas registracijos liudijimas. Jis bus pristatomas kartu su naujais numerio ženklais. Numerio ženklų pristatymo į namus paslaugą galima užsisakyti interneto svetainėje www.eregitra.lt, prisijungus prie transporto priemonių registravimo sistemos – eKETRIS – per elektroninius valdžios vartus. Pasirinkus numerius, svarbiausia pažymėti, kad juos norite gauti jums patogiu adresu. „Šiuolaikinis gyvenimo būdas priverčia mus visus skubėti, laiko turime mažai ir norime, kiek įmanoma, daugiau jo sutaupyti. Taigi, atsižvelgiant į šias realijas ir poreikį, suteikiame savo klientams galimybę „Regitros“ paslaugas gauti ne tik sėdint šiltai namuose, bet ir nemokamai“, – sako VĮ „Regitra“ Veiklos departamento direktorius Darius Jurgutis. Pristatymo į namus paslauga bus teikiama visoje Lietuvoje. Po apmokėjimo ir užsakymo patvirtinimo klientas užsisakytus numerio ženklus bei registracijos liudijimą gaus per 1-2 darbo dienas. Apie visą užsakymo eigą klientas bus nuolat informuojamas elektroniniu paštu arba SMS žinute. Pasibaigus nemokamo pristatymo terminui, paslaugos kaina susidės iš 3 dalių – valstybinio numerio ženklo ir registracijos dokumento bei jų pristatymo į namus.