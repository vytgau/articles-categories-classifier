Pirmieji šalčiai yra tikras išbandymas automobiliams, kurie nėra tinkamai paruošti žiemos vairavimo sezonui. Draudikai atkreipia dėmesį, kad paspaudus pirmajam didesniam šaltukui neužvedamų automobilių skaičius padidėja trigubai. Jie taip pat įspėja, kad tempimo virves ir „krokodilus“ naujesnių nei 10 metų automobilių savininkai turėtų pamiršti. „Pirmieji šalčiai kasmet automobiliams tampa egzaminu, kai oro sąlygos patikrina jų akumuliatoriaus ir variklio galimybes. Praktika rodo, kad didžioji dalis transporto priemonių, kurios užšąla esant didesniam minusui, yra senesnės nei 10 metų bei varomos dyzelinu, tačiau nereti ir tokie atvejai, kai silpnas akumuliatorius bei neveikiančios pakaitinimo žvakės šaltyje sutrukdo užvesti ir naujesnį automobilį“, – sakė draudimo bendrovės „Gjensidige“ Transporto kompleksinių žalų skyriaus vadovas Modestas Žilionis. Draudikas nerekomendavo neužsivedančio automobilio akumuliatorių krauti nuo kitos transporto priemonės akumuliatoriaus, kad dėl įkrovimo metu atsirandančio stipraus įtampos šuolio nesugestų paslaugą suteikiančio automobilio elektronika. Žalų ekspertas akcentavo automobilio tempimo pavojus. Pasak M. Žilionio, žiemos metu vis dar gaunama pranešimų apie tempiant įvykusius eismo įvykius. „Tempti labai nesaugu dėl paprastai tokiu metu esančios snieguotos kelio dangos bei prasto matomumo tempiamo automobilio vairuotojui. Juk neužsivedančio automobilio langai neapšildomi iš vidaus, o iš vairuotojo burnos sklindantis garas dar labiau pablogina matomumą. Vairuotojams reiktų atkreipti dėmesį, kad dažnais atvejais avarijos kaltininku pripažįstamas geradaris, sutikęs patempti neužsivedančią transporto priemonę“, – komentavo draudimo bendrovės atstovas. 7 pagrindiniai žingsniai, kaip užvesti automobilį speiguotą rytą 1.Nuspauskite sankabos pedalą. Esant šaltam orui dėl sustingusios alyvos starteriui sunkiau sukti variklį su prievadais, todėl nuspaudus sankabos pedalą automobiliuose su mechanine pavarų dėže bus sutaupoma sukimo energija. 2. Dyzelinius variklius būtinai „pažadinkite“. Reikia kelis kartus pasukti automobilio užvedimo raktelį ir pašildyti žvakes. Raktelį būtina sukti į padėtį, kai prietaisų skydelyje užsidega lemputės. Palaikykite raktelį vos kelias sekundes – kol užges pakaitinimo žvakių simbolio lemputė ir grįžkite į pradinę padėtį, šį veiksmą pakartokite 3-5 kartus. Po šių „apšildymo“ veiksmų bandykite užvesti variklį švelniai spaudžiant akceleratorių. 3. Nekankinkite starterio ir akumuliatoriaus. Jeigu užvesti nepavyksta, nekankinkite starterio ir akumuliatoriaus ilgai, nes užvedimo periodai turi būti trumpi ir trukti vos kelias sekundes. Tokiais atvejais elektros sistemai būtinai reiktų leisti pusę minutės pailsėti. Trumpi starterio sukimo periodai išjudins sustingusį automobilio tepalą. 4. Taupykite energiją mašinos baterijose. Reikėtų išjungti visus prietaisus, kurie naudoja elektrą. Tai ne tik žibintai, salono šildymo bei ventiliacijos sistema, bet ir langų bei sėdynių šildymas ir radijo imtuvas. 5. Nuolat stebėkite, ar akumuliatorius nebus išsikrovęs. Klausykite, kaip starteris suka variklio alkūninį veleną, jei garsas silpnas, o prietaisų skydelio apšvietimas prigęsta, akumuliatorius tikriausiai bus išsikrovęs. 6. Sušildykite alyvą. Variklį užkūrus venkite aukštų sūkių. Judančių detalių sutepimas tokioms sąlygomis yra prastesnis, todėl reikėtų palaukti, kol alyva sušils. Nespauskite akceleratoriaus stipriai, nes nesuteptos judančios detalės greitai dėvisi. 7. Nenaudokite tempimo virvių. Tai nėra saugu nei tempiamai, nei tempiančiai transporto priemonei. Geriau kvieskite techninę pagalbą, kuri saugiai nugabens automobilį iki remonto dirbtuvių. Pavyzdžiui, „Gjensidige“ techninę pagalbą galima įsigyti drauge su kasko ar privalomojo vairuotojo draudimo liudijimu arba atskirai nusipirkti pagalbos kelyje kortelę „Circle K“ degalinėse.