Kovą Ženevos automobilių parodoje pristatytą „Panamera Sport Turismo“ modelį salonuose galima užsisakyti jau dabar, taip pat ir Lietuvoje. Numatoma, kad pirmiausia šis modelis į gatves išriedės Europoje, 2017 m. spalio 7 d., o vėliau, lapkričio pradžioje – ir kitose rinkose. Rengiantis gamybai – naujas kokybės centras Anot „Porsche“ koncerno atstovų, ši gamybos pradžia dar kartą patvirtina pagrindinį Leipcigo vaidmenį gaminant labai sudėtingus modelius ir technologiškai naujus automobilių variantus. „J.D. Power“ apdovanojimų auksu įvertinta Leipcigo gamykla visame pasaulyje garsėja savo išskirtine gaminių kokybe. 2016 metais joje pagaminta per 158 tūkst. „Cayenne“, „Macan“ ir „Panamera“ automobilių. Besirengdamas naujų modelių gamybai, „Porsche“ koncernas investavo 500 milijonų eurų į Leipcigo gamyklos išplėtimą. Dalis šių investicijų atiteko naujo kokybės centro įsteigimui, kuris, pradedant naujų serijinių modelių gamybą, yra neatsiejama proceso dalis. Centre dirbantys specialistai užtikrina griežtus „Porsche“ kokybės reikalavimus ir sklandų perėjimą nuo pirminės produkto vystymo stadijos iki serijinės gamybos. Naujų formų modelis, turintis iki 404 kW/550 AG variklį, bus universalesnis nei bet kuris kitas šios klasės automobilis. Jo lankstumą užtikrins didesnis bagažinės dangtis, išplėsta jos talpa, žemas bagažinės grindų lygis ir pirmą kartą „Panamera“ modelyje – „4+1“ sėdimos vietos. Išsaugotas sportiškumas ir dizaino inovacijos „Naujame modelių segmente debiutuojanti „Porsche“ nenutolo nuo sportiniams automobiliams būdingų savybių ir išorės bruožų. „Sport Turismo“ versijoje bus diegiamos visos technologinės ir dizaino inovacijos, kurias turi pernai metais debiutavęs antrosios kartos „Panamera“ modelis. Tai – skaitmeninis informacijos ir valdymo skydelis „Porsche Advanced Cockpit“, naujoviška autopiloto sistema „Porsche InnoDrive“, važiuoklė su vairuojama galine ašimi, pakabos valdymo sistema „Porsche Dynamic Chassis Control“ (PDCC Sport) su elektroninėmis stabilizavimo sistemomis“, – pasakoja Vilniaus „Porsche“ centro vadovė Rasa Klimavičiūtė. Kiekviename „Panamera Sport Turismo“ automobilyje kaip standartinės įrangos dalis bus montuojama „Porsche Traction Management“ (PTM) – aktyvi visų varančiųjų ratų sistema su elektroniniu būdu pagal specialią programą valdoma daugiadiske sankaba. Kaip ir „Panamera“ S modelių versijose, standartinėje „Sport Turismo“ versijoje įtraukta ir trijų kamerų pneumatinė pakaba su „Porsche Active Suspension Management“ (PASM) funkcija. Naujojo modelio siluetui savitumo ir sportiškumo suteikia saikingai atsikišusios kėbulo detalės ir montuojami dideli, iki 21 colio skersmens ratlankiai. Be abejonės, didžiausias „Sport Turismo“ išskirtinumas – visiškai naujas ir dizaino atžvilgiu unikalus modelio galas, dėl kurio modelis žurnalistų jau vadinamas pirmuoju „Porsche“ universalu. Inžinieriai prailgino galinį langą ir atitinkamai – stogo kontūrą. Nors palyginus su kitomis „Panamera“ versijomis „Sport Turismo“ galas labiau primena D raidės formą, tačiau savo išvaizda vis vien išsaugo kupė modeliams būdingą stilių.  Pasirinkimas – iš penkių variklių gamos „Sport Turismo“, kaip ir sportiniai sedanai, bus komplektuojami su 5 skirtingais varikliais. Planuojama, kad Lietuvoje „Panamera 4 Sport Turismo“ (243 kW/330 AG) modelis, įskaičiuojant PVM, kainuos 99 tūkst. 196,61 Eur, „Panamera 4 E-Hybrid Sport Turismo“ (340 kW/462 AG sistemine galia) – 113 tūkst. 958 Eur, „Panamera 4S Sport Turismo“ (324 kW/440 AG) – 122 tūkst. 65,61 Eur, „Panamera 4S Diesel Sport Turismo“ (310 kW/422 AG) – 126 tūkst. 58,61 Eur, o „Panamera Turbo Sport Turismo“ (404 kW/550 AG) – 161 tūkst. 269 Eur.