Tuo tarpu Panevėžyje savaitgalį vyks net du skirtingi automobilių sporto renginiai, rašoma pranešime žiniasklaidai. Šeštadienį prie „Cido“ arenos bus surengtas „Eolto-Autogido taurės“ automobilių slalomo varžybų trečiasis etapas. Ir kol vairo sukiojimo virtuozai ieškos teisingo kelio tarp kūgelių, taip pat prie tos pačios arenos treniruosis šonaslydžio meistrai, kurių vėliau lauks ir kvalifikacija. Sekmadienį jie jau rimtai susikaus trečiajame Lietuvos „drifto“ „Street“ lygos etape. Ne gana to, kartu su lietuviais „driftins“ ir latviai, kuriems tai bus Latvijos „drifto“ „Street“ lygos etapas. Aišku, tik viena, kad veiksmo šioje Panevėžio vietoje, birželio 17-18 dienomis bus tikrai daug. „Kauno Autoklubas“, kuruojantis slalomo varžybas Šiaurės ir Vakarų Lietuvoje, prieš tai aplankė Šiaulius bei Tauragę, kur sulaukė gausaus dalyvių skaičiaus. Į etapą Panevėžyje, kurį kauniečiai organizuoja kartu su panevėžiečiu Aurimu Bungarda, preliminariai paraiškas pateikė beveik 100 žmonių. „Šiai minutei turime apie 100 paraiškų. Tačiau, kaip ir visada, dalis padavusių paraiškas atkris. Tačiau tikimės, kad surinksime planuojamą maksimalų kiekį – 80 dalyvių“,– teigė „Kauno autoklubo“ atstovas Dainius Sviderskis.  Šiauliuose slalomo trasa buvo greita, Tauragėje – itin techniška, o Panevėžyje bus tarpinis variantas. Taigi dalyviams reikės ne tik spausti akceleratoriaus pedalą iki dugno, bet ir pasidarbuoti vairu. Ši varžybų serija garsėja išskirtine motyvacine sistema. Prieš tai vykusio etapo prizininkai, gali startuoti kitame etape nemokamai. Taigi šia teise Panevėžyje ketina pasinaudoti aštuoni Tauragės etapo prizininkai. D. Sviderskis itin džiaugiasi, kad slalomu stipriai domisi ir jaunimas. „Turime net 12 jaunimo paraiškų. Tai rodo tokių renginių reikalingumą, siekiant ugdyti jaunąją kartą ir auginant sportininkus. Mėgėjiški slalomai neretai tampa ta vieta, kur jaunimas noriai dalyvauja. Manau, kad į tai dėmesį turi atkreipti ir Lietuvos automobilių sporto federacija bei skatinti ir suteikti visas įmanomas galimybes jaunimui dalyvauti varžybose“,– kalbėjo D. Sviderskis. Slalomo varžybose dalyviai tradiciškai bus suskirstyti į penkias klases, kur kiekvienas jų turės po tris važiavimus. Žiūrovams renginys nemokamas, o varžybų startas – šeštadienį, 10 valandą, adresu Parko g. 12, Panevėžys. Varžybas komentuos Ronaldas Rutkauskas. Tuo tarpu šonaslydžio varžybas organizuojantis „D1Sport“ kolektyvas panevėžiečius ir miesto svečius kviečia į treniruotes šeštadienį. Veiksmas čia prasidės 13 valandą, o 16:45 bus duotas startas kvalifikacijai. Šeštadienio bilietas žiūrovams kainuos 1 eurą. Sekmadienį „drifteriai“ padangas svilinti pradės 10:30. Vėl vyks treniruotės, dalyvių iš Latvijos kvalifikacija. 13 valandą bus surengtas paradas, po kurio iškart prasidės poriniai važiavimai. Bilieto kainą sekmadienį – 6 eurai. Laukia itin sportiškas savaitgalis!