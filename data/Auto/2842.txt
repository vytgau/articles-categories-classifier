Kaip rašoma organizatorių pranešime, šios varžybos yra išskirtinės ne tik dėl to, kad pagaliau į Lietuvos ralio žemėlapį grįžta Rokiškio vardas, bet ir todėl, jog čia bus galima išvysti gausybę užsienio sportininkų. Jei įprastai lietuviškame ralyje lenktyniauja vietos sportininkai, keletas latvių, vienas, kitas lenkas ar baltarusis, tai „Samsonas Rally Rokiškis“ varžybos bus pažymėtos užsienio lenktynininkų gausa. „Tikrai atvažiuos suomis Teemu Asunmaa. Suomijos ralio čempionato lyderis, čempionas. Jis važiuos su „Subaru Impreza N16“. Šiaip jis važiuoja su R5 automobiliu, bet ralis Rokiškyje vyks praėjus savaitei po ralio Suomijoje, tai turbūt nerealu būtų per savaitę atstatyti automobilį ir jį čia atsigabenti. Be Teemu atvažiuos ir dar keli suomiai, su „Ford Escort“, „Mitsubishi Lancer EVO“. Kvietėme ir Aleksejų Lukjaniuką, bet jis pateko į avariją. Nors laiko iki ralio dar yra, bet abejoju, ar jis galės atvykti. Bet yra ir gerų žinių – rusai jam pagamino tokį, kaip mano „BMW M3X“, tai jei Aleksejus nespės pasveikti, su šiuo BMW važiuos kitas rusas. Dar turėsime svečių iš Airijos, Anglijos, Belgijos ir kitų šalių. Beveik garantavo savo dalyvavimą ir olandas Kevinas Abbringas, kuris ketina startuoti su R5 klasės automobiliu“, – sakė projekto partneris, lenktynininkas Martynas Samsonas. Kad M.s Samsonas turi sugebėjimų ne tik greitai skrieti trasomis, bet ir organizuoti varžybas, buvo galima įsitikinti prieš keletą metų. Tuomet sportininkas ėmėsi iniciatyvos suorganizuoti lenktynes „Samsonas Rally Utena“. Šiame ralyje tuomet startavo gausus desantas užsienio sportininkų, o lenktynes laimėjo A. Lukjaniukas su šturmanu Aleksejumi Arnautovu. Duetas vairavo legendinį „Mitsubishi Colt“.  M. Samsonas tikina, kad užsienio sportininkus į Lietuvą privilioti nėra lengva, tačiau tam padeda geri ir draugiški santykiai, verslo ryšiai ir maksimaliai kokybiškas renginys. „Kai bandai, tai ir pavyksta. O jei rimtai, tai dauguma iš šių sportininkų yra mūsų klientai, partneriai. Vieni per kitus žmonės taip ir sužino, kad gaminame gerus daiktus ir taip pat sugebame ne ką prasčiau surengti ralį. Vienas mūsų ralis jau vyko Utenoje. Nepasišiukšlinome. Ralis buvo patogus ne tik žiūrovams, bet ir lenktynininkams. Kompaktiškas, neišpūstas. Šiemet ralį taip pat rengisme ne tik mūsų mylimai publikai, bet ir dalyviams“, – teigė M. Samsonas. Jis patikino, kad dėl itin atsakingo ir kruopštaus „Samsonas Rally Rokiškis“ varžybų organizavimo kai ką paaukoti teks ir jam pačiam. Ralio pilotas atskleidė, kad su šturmanu Mindaugu Varža praleis trečiąjį Lietuvos ralio čempionato etapą. Tačiau yra ir geresnių žinių – Rokiškyje vyksiančiame ralyje šis greitas duetas startuos savo „BMW M3X“ automobiliu ir žiūrovų akį džiugins įspūdingais manevrais trasoje. Per 130 kilometrų visiškai naujų greičio ruožų itin įdomiomis, visiškai naujomis trasomis, žymiausi lenktynininkai, galingi ralio bolidai, nepamirštamos pramogos žiūrovams. „Samsonas Rally Rokiškis“ – tai renginys, kurį būtina pasižymėti savo atostogų kalendoriuje.