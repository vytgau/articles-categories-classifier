Anot VW atstovų, koncerno derybos dėl taikaus susitarimo su JAV teisingumo departamentu ir muitų tarnyba pasiekė baigiamąjį etapą. Galutinį susitarimą dar turi oficialiai patvirtinti bendrovės vadovai ir stebėjimo taryba, tikimasi, kad tai bus padaryta artimiausiomis dienomis. Anot VW atstovų, kalbama apie konkretų susitarimo su JAV valdžia projektą, pagal kurį numatyta skirti 4,3 mlrd. dolerių vertės baudžiamąsias bei administracines baudas, taip pat paskirti nepriklausomą instituciją, atsakingą už bendrovės veiklos stebėjimą artimiausius trejus metus. 4,3 mlrd. dolerių baudos reiškia, kad bendros bendrovės išlaidos, susijusios su skandalu, viršys 19,2 mlrd. dolerių. Iki tol „Volkswagen“ buvo susitaręs su aplinkosaugos institucijomis ir JAV automobilių savininkais sumokėti 15 mlrd. dolerių konfliktui sureguliuoti. „Dyzelinis skandalas“ Vokietijos automobilių gamintoją sudrebino 2015 m. rugsėjį. JAV aplinkos apsaugos agentūra (EPA) apkaltino bendrovę tuo, kad dyzeliniais varikliais varomuose automobiliuose įdiegta programinė įranga, leidžianti testavimo metu nuslėpti realius duomenis apie teršalų emisijas. Daugelyje pasaulio šalių atliekamas VW veiklos tyrimas.