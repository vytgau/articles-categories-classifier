Pagrindinė apsauga – raktas „Audi“ pardavimų tinklo vadovas Lietuvoje ir Latvijoje Rolandas Samuolis sako, kad iš esmės automobilio raktas šiandien atlieka ir pagrindinės apsaugos funkciją. „Be rakto automobilio neužvesi. Tai yra pagrindinė apsauga. Be elektroninio rakto ir sujungus atitinkamus laidus automobilio neužvesi. Jei raktą pameti, tai aišku, kad kažkas jį radęs gali išvažiuoti. Tai faktas. Tačiau be rakto automobilio neužvesi – gali jungti, junginėti, ką nori daryti. Aišku, yra garsinė signalizacija, tūrio davikliai, tačiau šios sistemos skirtos vagims atbaidyti“, – sako R. Samuolis. Specialistas teigia, kad montuojant papildomą apsaugą reikėtų kuo mažiau kištis į elektroniką. „Tai kiekvieno žmogaus pasirinkimas. Papildoma apsaugos sistema yra tuo geresnė, kuo mažesnis įsikišimas į automobilio sistemas. Jei yra GPS sekimas, tai iš automobilio paimamas tik maitinimas ir matai automobilio poziciją, gali surasti. Gerai, kai nėra intervencijos į kažkokias grandines. Tai yra esminis dalykas. Tokios sistemos daugiausiai ir naudojamos“, – DELFI teigė pašnekovas. Jis pridūrė, kad netrukus „Audi“ savininkams Lietuvoje bus pasiūlyta nauja sistema, kuri padės rasti automobilį. Tačiau ir pats R. Samuolis sutinka, kad tokia sistema nėra specializuota apsauga. „Yra nauja sistema „Find my Car“, leidžianti surasti automobilio vietą. Tai pagalbinė sistema šeimininkui rasti automobilį. Ji dar neaktyvuota nei Lietuvoje, nei Baltijos šalyse. Tai susiję su paslauga „My Audi“, kai programėlės pagalba gali atrakinti automobilį, gali matyti kompiuterio parodymus, gali įjungti autonominį šildymą. Daug funkcijų vykdoma per mobilų telefoną, tačiau sistema kol kas veikia Vakarų Europoje. Manau, kad netrukus ši sistema startuos ir Lietuvoje. Tačiau tai ne apsaugos, o labiau patogumo funkcija“, – teigė R. Samuolis. Klientai grįžta UAB „Transporto Elektronika“ vadovas Paulius Ibėnas neslepia, kad apsaugos sistemų montuotojų aukso amžius liko praeityje, tačiau pamažu klientų vėl daugėja. „Pastebėjome, kad pastaruoju metu labai suintensyvėjo net paprastų automobilių vagystės. Vagia net nelabai naujas mašinas. Aišku, nėra tokios paklausos, kaip buvo anksčiau – anksčiau rikiavosi eilės, kad įdėtumėm apsaugos sistemą. Šiai dienai eilės nėra. Vidutiniškai per savaitę sumontuojame dvi-tris sistemas“, – teigė P. Ibėnas. O apsaugos sistemų kainos gali skirtis net keturis kartus. „Kainos su montavimu yra nuo 120 eurų plius PVM iki 500 eurų plius PVM. Jei imtume „programą maksimum“, tai ten būtų montuojama GPS sistema. Būna, kad sistema priduodama apsaugos tarnyboms reaguoti, bet mes orientuojamės į tai, kad į pažeidimą reaguotų pats automobilio savininkas ir nereikėtų mokėti jokių mokesčių apsaugos tarnyboms. Draudimo bendrovės šį variantą traktuoja kaip tarpinį variantą tarp 2 ir 3 saugumo lygio. Tačiau visos draudimo kompanijos tai vertina skirtingai, tad kyla šokia tokia painiava. Taigi, telefone įdiegiama programa, kurios pagalba gaunate pilną automobilio valdymą: su „Webasto“ autonominio šildymo įjungimu, su automobilio blokavimu, su automobilio vietos nustatymu, su atrakinimo-užrakinimo fukcija. Tiesa, šią funciją palaiko ne visi automobiliai, bet tai pakankamai populiari sistema. Vidutiniškai gera sistema kainuoja apie 350 eurų plius PVM“, – teigia P. Ibėnas. Specialistas neslepia, kad montuotis papildomos apsaugos atvyksta ir itin prabangūs automobiliai. Ne paslaptis ir tai, kad lietuviai puikiai išmano krepšinį ir automobilius. Tačiau P. Ibėnas gana skeptiškai vertino galimybes kokybiškai apsaugos sistemą įdiegti savo garažiuke. „Manau, kad net teoriškai žmogus tokios sistemos nesumontuotų. Na, turėtų būti labai gabus inžinierius ir turintis atitinkamą išsilavinimą“, – sako P. Ibėnas. Šiame kontekste galima paminėti ir automobilių mainų sistemą „CityBee“. Bendrovės automobiliuose sumontuota tokia sistema, kuri leidžia matyti kone visus automobilio parametrus – nuo maršruto iki automobilio greičio ir t.t. Rasti sudėtinga Jei keltume sąmokslo teorijas, vagis gali rasti apsaugos sistemą ir ją išmontuoti. Tačiau tai būtų ne toks lengvas uždavinys. „Nėra paprasta sistemą rasti. Tai tikrai nėra paprasta. Reikia laiko ir tiesiog išardyti automobilį. Tai meistrų kompetencijos lygis. Žinoma, galima dėti bet kaip, standartiškai. Kitas lygis, kaip kokybiškai paslėpti laidus, izoliuoti tokia pačia izoliacija laidus, kad nebūtų skirtumų. Įkišus galvą į automobilį tikrai nieko nepamatysite. Rasti sistemą reikia laiko. Laiko tokiems reikalams nėra ir jei kruopščiai padaryta, tai sunku atsekti“, – sako P. Ibėnas. Beje, jau siūlomos ir tokios apsaugos sistemos, kuriose apskritai nėra jokių laidų. „Yra naujų ir unikalių vaistų. Yra naujas dalykas, kad nereikia nieko jungti – jokių laidų, jokių daviklių. Tiesiog prisegti du dirželiai, o baterija veikia 10 metų. Tokia sistema padės rasti automobilį visame pasaulyje“, – sako P. Ibėnas. Dešimt metų veikiantis seklys Taigi, vėl kertinis trijų raidžių derinys – GPS. Šis įrenginys padės nustatyti automobilio ar bet kokio kito daikto buvimo vietą, kad ir kur jis bebūtų. Svarbu, kad ten veiktų mobilusis ryšys. Seklys vadinasi „DanTracker“. Jo kaina svyruoja apie 235 eurus. Tai 20 cm ilgio ir 2,5 cm diametro plokščios ir cilindro formos įrenginys, sveriantis vos 136 gramus. Tiesa, seklio paslaugos yra papildomai apmokestintos. „Seklys siunčia savo padėties koordinates, naudodamasis pasauliniais GSM tinklais, kas reikalauja išskirtinių sutarčių su ryšio operatoriais, todėl paslauga yra mokama. Tam tikslui yra pritaikytas ypač saugus serverio parkas, su visomis apsaugos formomis. Seklys turi įmontuotą integruotą SIM lustą, taigi nėra reikalo rūpintis tradicine SIM kortele“, – sako įmonės „GPS meistras vadovas Ričardas Pūkas. Paslauga vieno mėnesio laikotarpiui iš viso kainuoja 10 eurų. Paslaugą užsisakant ilgesniam laikui, mėnesinis mokestis atitinkamai mažėja. Tarkime penkeriems metams paslauga kainuos apie 420 eurų. Tai yra apie 7 eurus per mėnesį. Lietuvą nesenai sukrėtė tragediją, kuomet buvo nužudyta prabangiu automobiliu važiavusi mergina. Mašina rasta būtent pagal GPS duomenis. Kalbinti specialistai vieningai sutarė, kad ši sistema į automobilį buvo sumontuota papildomai. Būtent po nelaimių žmonės labiau susirūpina savo turto apsauga. „Seklius dažniausiai perka po liūdnų įvykių Lietuvoje ir po žmogaus asmeninės arba artimos aplinkos turto netekties. Dažniausiai seklius naudoja įmonės, o fiziniai asmenys juos renkasi rečiau“, – atskleidė R. Pūkas.