Automobilių nuomos bendrovės „Avis Lietuva“ Trumpalaikės nuomos produktų vadybininkė Gita Ramašauskienė pataria, į ką atkreipti dėmesį prieš leidžiantis į kelionę nuomotu automobiliu. „Prieš pasirašant sutartį su automobilių nuomos bendrove reikėtų gerai žinoti savo poreikius. Reikalavimai automobiliui ir paslaugoms skirsis, jei planuojate ilgesnes atostogas ar trumpą pasivažinėjimą kaimyninėje valstybėje. Ne mažiau nei tinkamas automobilio modelis yra svarbu atsakingai sudaryti automobilio nuomos sutartį, kad kelionės metu jaustumėtės komfortiškai“, – sako G. Ramašauskienė. Kur galima vykti Kad kelionė nesubjurtų, reikėtų atkreipti dėmesį, į kokias valstybes galima keliauti. „Nors gyvename Šengeno erdvėje ir galime laisvai judėti didžiojoje dalyje Europos Sąjungos valstybių, tačiau automobilių nuomos bendrovės sutartyje apibrėžia, į kurias šalis galima vykti nuomotu automobiliu ir kokios yra taikomos papildomos sąlygos ar mokesčiai. Tai daroma ir dėl keliautojų saugumo – skirtingose valstybėse skiriasi reikalavimai vairavimui ir automobiliams, tad iš anksto pasirūpinama, kad transporto priemonė atitiktų keliamus reikalavimus. Patarčiau kruopščiai suplanuoti kelionę ir nuomos metu būtinai informuoti konsultantą apie planuojamas aplankyti šalis“, – teigia nuomos kompanijos atstovė. Kokius dokumentus būtina turėti Pasirašant sutartį dėl automobilio nuomos, reikia turėti vairuotojo pažymėjimą, asmens dokumentą ir vardinę kreditinę kortelę. „Visi dokumentai ir rezervacija turi būti vieno asmens vardu – to, kuris vairuos automobilį. Taip pat kortelėje turi būti depozitui (užstatui) reikalinga suma“, – aiškina G. Ramašauskienė. Bazinis paketas Sąžiningai veikiančios automobilių nuomos bendrovės visus mokesčius sutartyse nurodo skaidriai ir išsamiai. Pasak G. Ramašauskienės, į bazinį paketą visais atvejais turėtų būti įtraukiami šie privalomi mokesčiai: civilinės atsakomybės draudimas, standartiniai draudimai avarijos ir vagystės atveju, nurodytas kilometražas, oro uosto, palikimo kitoje stotyje mokestis, PVM ir pan. Draudimas Nors į bazinį paketą nuomojant automobilį dažniausiai yra įskaičiuotas draudimas avarijos ir vagystės atveju (su kliento atsakomybe iki tam tikros sumos), tačiau verta žinoti ir apie egzistuojančią galimybę įsigyti papildomą šių rizikų draudimą, pilnai padengiantį kliento atsakomybę nelaimės atveju. „Tai reikėtų aptarti nuomos vietoje. Svarbu atidžiai išnagrinėti skirtumus tarp nuomotojo siūlomo įsigyti pilno ir dalinio apsaugos paketo“, – dėmesį atkreipia G. Ramašauskienė. Antrasis vairuotojas Keliaujant automobiliu ilgesnius atstumus, dėl savo ir artimųjų saugumo reikia laikytis vairavimo-poilsio režimo. Geriausiai, jei yra antrasis vairuotojas, kuris pakeičia pagrindinį. „Jei yra kitas vairuojantis šeimos narys ar bendrakeleivis, sutarties sudarymo metu reikėtų jį nurodyti kaip antrą vairuotoją. Automobilių nuomos bendrovės yra numačiusios galimybę, kad vairuoti galėtų ne tik pagrindinis vairuotojas, bet ir kiti“, – sako specialistė. Papildomos paslaugos Nors plėtojant transporto priemones automobilių gamintojai pažengė toli, tačiau visų individualių poreikių numatyti neįmanoma, todėl kartu su automobiliu galima išsinuomoti papildomų įrenginių, kurie palengvins jūsų kelionę. Jei kartu vyksta vaikai, tuomet reikės vaikiškų kėdučių. Jei važiuojate nežinomais keliais, tuomet praves navigacijos įrenginys. Automobilių nuomos bendrovės pradėjo siūlyti net ir Wi-Fi paslaugas, leidžiančias neatitrūkti nuo darbų ar naujienų. Degalai Nuomos bendrovės taip pasirūpina visomis paslaugomis, kad galima užmiršti svarbias detales. Viena iš tokių – degalų politika. Sutartyje nurodoma, kiek turi būti degalų, kuomet automobilis grąžinamas. Dažniausiai automobilis išnuomojamas su pilnu degalų baku, tačiau su tokiu pat kiekiu degalų ir prašoma automobilį grąžinti. To įrodymas – kvitas iš degalinės. Tam tikrais atvejais nuomos stotis gali paprašyti jį pateikti. „Atkreipkite dėmesį, kokios rūšies degalai pilami į automobilį – tai nurodoma sutartyje. Jei turite nuosavą automobilį ir jo degalų rūšis yra kita nei nuomoto, tai iš įpročio galite įpilti ne tos rūšies degalų. Nuo to gali nepataisomai sugesti variklis – tai laikoma aplaidumu, ir gali tekti kompensuoti žalą“, – nurodo specialistė. „Bendras patarimas toks: prieš pasirašant sutartį, reikėtų įdėmiai ją perskaityti ir jei kyla neaiškumų ar klausimų, nebijokite klausti konsultantų. Diskutuokite su jais dėl savo poreikių – į klientų pageidavimus dažniausiai reaguojama lanksčiai, taigi galite tikėtis jūsų poreikius atitinkančios sutarties, kuri nebūtinai yra standartinė“, – sako G. Ramašauskienė.