„Nemaža dalis klientų „CityBee“ automobiliais naudojasi kaip pakaitiniais, todėl stebime vis didėjantį poreikį išsinuomoti juos ilgesniam laikotarpiui už prieinamą kainą, nesikreipiant į automobilių nuomos bendroves, kuriose nuomos procesas yra gan sudėtingas. Mūsų klientai nori lengvai prieinamų paslaugų vienoje programėlėje, todėl matydami poreikį ir turėdami visas reikiamas galimybes: platformą bei automobilius, nuo šiol kainodarą pritaikėme ir ilgesnei jų nuomai“, – sako Aurimas Drūtys, „CityBee“ direktorius. Norint išsinuomoti šalimais esantį „CityBee“ automobilį ilgesniam laikotarpiui pakaks jį rezervuoti programėlėje. Papildomas užstatas, kurį įprastai taiko automobilių nuomos bendrovės, ar kelionė į nuomos punktą – nereikalingi. Automobilį bus galima išsinuomoti 7 dienų laikotarpiui už 6 dienų nuomos kainą, į kurią įskaičiuota 350 km kelionė ir degalai. „Europos didmiesčiuose jau senokai įsitvirtinusi praktika naudotis automobilių dalinimosi ar nuomos paslaugomis vietoje antro šeimos automobilio įsigijimo. Mūsų visuomenė su ja dar tik pažindinasi, tačiau klientai pastebi, kad antro automobilio išlaikymas kainuoja kur kas daugiau, nei trumpalaikė nuoma esant tam tikram poreikiui, pavyzdžiui, net ir remontuojant nuosavą automobilį“, – sako A. Drūtys. Pasak bendrovės direktoriaus, nauja paslauga turėtų paskatinti žmones drąsiau rinktis „CityBee“ automobilius ilgesnėms kelionėms savaitgaliais, taip pat tai turėtų būti prieinamesnė automobilio nuomos alternatyva šalies ir miesto svečiams iš užsienio. Bendrovė jau ėmėsi skatinti savo klientus rinktis „CityBee“ automobilius ilgesniems atstumams sumažinusi paslaugų kainas už papildomus kilometrus 35 procentais. Anot A. Drūčio, jau keletą metų tiek Vilniuje, tiek Kaune paslauga sėkmingai įsitvirtinusi kaip viešojo transporto dalis ir vis dar stebimas didėjantis besinaudojančiųjų ja skaičius.