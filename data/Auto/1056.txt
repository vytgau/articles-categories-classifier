Jei pakeitimai įsigaliotų, nepatyrę vairuotojai, neturintys nusižengimų, turėtų metus laiko, per kuriuos galėtų pasikeisti laikinąjį pažymėjimą į galiojantį 10 metų. „Toks palengvinimas sumažintų eiles „Regitroje“, o jauni vairuotojai galėtų civilizuotai pasikeisti pažymėjimą, nebėgdami strimgalviais paskutinę dieną“, – aiškina vidaus reikalų ministras Eimutis Misiūnas. Taip pat Vyriausybė pritarė ir kitiems pakeitimams, kurie palengvins transporto priemonių savininkų administracinę naštą: bus sudaroma galimybė internetu sustabdyti transporto priemonės leidimą dalyvauti eisme nelikus transporto priemonės valdytojo ar savininko, t. y. jam mirus ar išregistravus savininką iš Juridinių asmenų registro. Taip pat sudaromos galimybės tokią transporto priemonę eksploatuoti ne jo savininkams iki kol bus priimtas palikimas, tačiau toks valdytojas turės būti įregistruotas registre. Taip pat, Seimui pritarus, eisme negalėtų dalyvauti transporto priemonės, dėl kurių nesumokėti mokesčiai (kelių mokesčiai, muitai įsigyjant automobilį). Seimui pritarus šie pakeitimai įsigaliotų 2018 m. birželį.