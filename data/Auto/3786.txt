Jei degalų kainų tendencijos ir toliau nesikeis, tuomet transporto bendrovės bus priverstos didinti įkainius už gabenamus krovinius. Kitu atveju kyla grėsmė visam transporto sektoriui, rašoma pranešime žiniasklaidai. „Sąnaudos degalams sudaro nemažą transporto įmonių išlaidų dalį, todėl, natūralu, kad brangstant kurui jos tik išauga. Per metus degalų kainos išaugo trečdaliu, o pervežimo įkainiai nedidėjo. Dabar galime kalbėti apie pasiektą kritinę ribą, kuomet ir toliau vien transporto įmonėms prisiimant išaugusių degalų sąnaudas, kyla grėsmė visam transporto sektoriaus gyvybingumui“, – teigia vežėjų asociacijos „Linava“ prezidentas Erlandas Mikėnas. Dar prieš metus, 2016 m. vasario mėnesį, lyginant su šių metų vasariu, degalų kainos degalinėse buvo trečdaliu mažesnės. Šiuo metu 95 markės benzino vidutinė mažmeninė kaina artėja prie 1,2 euro už litrą, o transporto bendrovėms aktualiausios degalų rūšies – dyzelino – kaina priartėjo prie 1,1 euro už litrą žymos. Skaičiuojant, kad vidutiniškai per mėnesį vilkikas sudegina apie 5 tonas dyzelino, o dyzelinas pabrango bent 20 ct/l, vežėjų sąnaudos vienam vilkikui per mėnesį išaugo 1000 eurų. „Degalų kainų augimas paveiks ne tik vidaus rinką. Lietuvos vežėjai konkuruoja globaliu mastu, nemaža dalis paslaugų eksportuojama, todėl degalų kainų augimas mažina šalies vežėjų konkurencingumą tarptautinėse rinkose“, – sako E. Mikėnas. Asociacija yra pasirašiusi sutartis su mažmeninėmis degalų prekybos bendrovėmis dėl palankių dyzelino pardavimo sąlygų asociacijos nariams, kas leido iki šiol pristabdyti paslaugų įkainių augimą. Analitikai nurodo, kad degalų kainų šuolis susidarė dėl nepalankių veiksnių kombinacijos: išaugęs pasaulinis ekonominis aktyvumas didina energetinių išteklių, taip pat naftos ir jos produktų, paklausą. Šiuo metu Londone „Brent“ rūšies naftos barelio kaina svyruoja apie 56 JAV dolerius, o Niujorke WTI rūšies nafta – 54 JAV dolerius, kai prieš metus barelio kaina siekė apie 30 JAV dolerių. Nafta prekiaujama JAV doleriais, o dėl JAV ekonomikos atsigavimo doleris euro atžvilgiu yra sustiprėjęs, tad konvertuojant eurus į dolerius, tenka mokėti daugiau. „Energetinių išteklių brangimas persiduoda visai ekonomikai, todėl jau dabar galime stebėti pirmuosius gaminių ir produktų kainų pokyčius. Degalų kainos nėra vien transportininkų rūpestis, todėl tiek gamintojai, tiek prekybininkai, tiek valstybė turėtų bendromis pastangomis amortizuoti brangstančias žaliavas, kad kylančias paslaugų ir produktų kainas kuo mažiau pajustų galutiniai vartotojai“, – sako „Linavos“ prezidentas.