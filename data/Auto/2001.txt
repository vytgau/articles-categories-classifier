Tokias pataisas inicijavo Seimo nariai konservatorius Mykolas Majauskas ir liberalas Vitalijus Gailius. Jų siūlymu, vairuotojams pakaktų vežiotis tik asmens tapatybės kortelę ar pasą. Parlamentarai teigia, kad policija dabar gali nuotoliniu būdu nesudėtingai nustatyti vairuotojo pažymėjimo, registravimo, techninės apžiūros ir draudimo dokumentus. Anot Seimo narių, taip būtų mažinamas biurokratizmas ir prielaidos korupcijai, o svarbiausiu dokumentu daugeliui veiksmų taptų asmens tapatybės kortelė. „Reikalavimas vairuotojams su savimi visada turėti vairuotojo pažymėjimo, transporto priemonės registravimo, privalomosios techninės apžiūros, civilinės atsakomybės privalomojo draudimo dokumentus – perteklinis. Kompiuterizuotas policijos pareigūnų darbas ir ryšio priemonės suteikia galimybę nuotoliniu būdu nesudėtingai patikrinti visus dokumentus. Todėl siūlome keisti įstatymą ir Kelių eismo taisykles taip, kad vairuotojams su savimi užtektų turėti vairuotojo pažymėjimą arba asmens tapatybės kortelę ar pasą“, – teigė M. Majauskas. Įstatymo projekte taip pat pabrėžiama, kad esminiu dokumentu Lietuvos Respublikos piliečiams vairuojantiems transporto priemones valstybės teritorijoje, dalyvaujantiems rinkimuose, besikreipiantiems į notarą, registruojantiems transporto priemonę ar turtą, taip pat norintiems gauti komercines paslaugas bankuose, kaip tai reglamentuoja šalies įstatymai, taptų asmens tapatybės kortelė. Remiantis siūlomais pakeitimais, tikrinančiam pareigūnui užteks pateikti tik savo asmens tapatybę patvirtinantį dokumentą, pagal kurį pareigūnas visą reikiamą informaciją gaus iš Transporto priemonių civilinės atsakomybės privalomojo draudimo duomenų bazės, Centralizuotos techninės apžiūros duomenų bazės, Lietuvos Respublikos kelių transporto priemonių registro ir Lietuvos Respublikos kelių transporto priemonių vairuotojų registro. Labai panašias pataisas registravo ir Vidaus reikalų ministerija, tad posėdžio metu nutarta, kad būtų prasminga jas sujungti. Dėl šių pataisų Seimas turės balsuoti dar kartą, tai preliminariai numatyta gruodžio 5 dieną.