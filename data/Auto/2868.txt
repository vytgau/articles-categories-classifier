Visų pirma, neryškią nuotrauką, kurioje matyti tik automobilio siluetas, analizuojantys žurnalistai pastebėjo, kad šis automobilis neturi veidrodėlių. Neaišku, ar „Tesla Model Y“ tikrai galės važinėti su kameromis vietoje įprastų šoninių veidrodėlių, tačiau visai gali būti, kad taip. Pagrindinis iššūkis nebus automobilio dizainas ar naudojimo paprastumas – reikės atsižvelgti į galiojančius įstatymus ir reikalavimus automobiliams. Tačiau „Tesla“ didelį dėmesį skiria aerodinamikai ir toks automobilis be veidrodėlių tikrai būtų aptakesnis. „Tesla Model Y“ gamintojo gamoje užims žemesnę poziciją nei „Model X“ – bus pigesnis, mažesnis ir paprastesnis. Šis automobilis neturės garsiųjų „Sakalo sparnų“ durelių gale – taip automobilio surinkimas bus gerokai paprastesnis ir pavyks sumažinti jo kainą. Įdomu ir tai, kad nepasitvirtino ekspertų prognozės – „Model Y“ nebus gaminamas and „Model 3“ platformos. „Aš manau, kad mes padarėme klaidą kurdami „Model X“ ant „Model S“ platformos“, sakė Elonas Muskas. Kompanijos vadovas taip pat džiaugėsi, kad „Model Y“ bus gaminamas taip, kaip joks kitas automobilis dar nebuvo gamintas. E. Musko nuomone, visureigiai turi būti kuriami kaip visureigiai nuo pat pradžių, nenaudojant sedanų platformos. Primename, kad būtent ant kitų automobilių platformų yra kuriama dauguma mažų visureigių, todėl „Tesla“ požiūris automobilių pramonėje šiuo atžvilgiu yra retas. Popularmechanics.com teigia, kad „Model Y“ greičiausiai bus gaminamas atskirai nuo kitų kompanijos modelių. Taigi, „Teslai“ ir vėl teks plėstis. Tai – didžiulis iššūkis, turint omenyje, kad kompanija dar visai neseniai susidūrė su eile problemų, susijusių su darbuotojų sauga, kokybės kontrole ir vėluojančiais užsakymais. Ekspertai dėl šių bėdų kaltina „Tesla“ patirties trūkumą. „Model Y“ savo populiarumu turėtų aplenkti ir pigiausią kompanijos modelį „Model 3“. Taip nutiks todėl, kad jis bus technologiškai pažangesnis, ir didesnis. Pasaulio vairuotojai vis labiau pamilsta krosoverius, todėl „Model Y“ nesunkiai užsitarnaus didesnių automobilių mėgėjų širdis. Pirmieji „Model Y“ pateks į vairuotojų rankas 2019 metais. 