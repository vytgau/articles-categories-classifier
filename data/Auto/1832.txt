BTA Ekspertizių skyriaus vadovas Andrius Žiukelis teigia, kad, nors prabangių automobilių dalis bendrame transporto priemonių draudimo krepšelyje nėra didelė, tačiau tendencija akivaizdi - tokių transporto priemonių daugėja. „Lyginant su 2013 m., jų skaičius šalyje išaugo dvigubai. Ypač spartus augimas buvo fiksuojamas tarp 2014-2015 m., kai per metus apdrausta 25 proc. daugiau prabangių automobilių“, - sako A. Žiukelis. Taip pat stebima tendencija, kad automobilio klasė galintiesiems įsigyti brangiai kainuojantį automobilį svarbesnė nei jo amžius. Prabangių automobilių segmente vyrauja maždaug 8 metų amžiaus transporto priemonės. Draudimo bendrovės duomenimis, didžiausios kompensuotos žalos prabangių automobilių savininkams svyruoja apie 20 tūkst. eurų. Nors didžioji dalis nuostolių patiriama patekus į eismo įvykius, tačiau neišvengiama ir vagysčių. Pasak A. Žiukelio, brangių automobilių eismo įvykių specifika nėra išskirtinė - dominuoja smulkūs incidentai, itin rimtų eismo įvykių, kai automobilis visiškai sumaitojamas, taip pat nėra statistiškai daugiau nei kituose draudimo segmentuose. Nors visuomenėje vyraujanti nuomonė, kad prabangių automobilių vairuotojai yra mažiau kultūringi kelyje ir dažniau sukuria avarines situacijas, statistika to nepatvirtina, tad panašu, kad tai veikiau esąs stereotipas.