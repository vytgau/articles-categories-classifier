Naujoko ilgis – 4360 mm, plotis – 1824 mm, aukštis – 1526, o atstumas tarp ašių – 2670 mm. X2 bus 79 mm trumpesnis, 3 mm platesnis ir 86 mm žemesnis nei X1. Abiejų automobilių ratų bazė yra vienoda. „BMW X2“ bagažinėje telpa 470 litrų krovinio (1355 l sulanksčius galines sėdynes). Kaip jau buvo žinoma anksčiau, automobilis sukurtas ant bavarų naudojamos platformos, kuri skirta priekine ašimi varomiems modeliams. Jos pagrindu taip pat „naudojasi“ X1, 2-osios serijos hečbekas bei naujausi patronuojamos markės MINI modeliai. Iš pradžių „BMW X2“ bus siūlomas su trim varikliais: turbobenzininiu dviejų litrų darbinio tūrio 192 AG/280 Nm, kuris derinamas su septynių laipsnių automatine dviejų sankabų pavarų dėže, ir dviem dvilitriais turbodyzeliniais.  Silpnesnė dyzelinė versija generuos 190 AG galią ir 400 Nm sukimo momentą, o galingesnė – 231 AG ir 450 Nm. Abu motorai jėgą ratams perduos per aštuonių laipsnių „automatą“ ir turės versijas su visų ratų pavara „xDrive“. Renkantis benzininį agregatą kol kas bus siūlomi modeliai tik su priekine varoma ašimi. Vėliau variklių gamą papildys 3 cilindrų bezininė 140 AG jėgainė (su mechaninės pavarų dėžės pasirinkimo galimybe) ir 150 AG „dyzelis“. Jau bazinėje versijoje į „BMW X2“ montuojama sportiška pakaba, o modifikacijose „M Sport“ ir „M Sport X“ siūlomos dar sportiškiau sureguliuotos spyruoklės bei amortizatoriai. Už papildomą įrangą galima įsigyti reguliuojamus amortizatorius, leisiančius sumažinti prošvaisą nuo standartinės 18,2 cm iki 17,2 cm. Lietų ratlankių pasirinkimas – nuo 17 iki 20 colių skersmens. Automobilis prekyboje pasirodys kitų metų kovo mėnesį.