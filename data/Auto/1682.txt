Siūlo išbandyti automobilį dar kelionės pradžioje Baltijos šalių rekordininkas Dakaro raliuose ir profesionalus vairuotojas A. Juknevičius sako, kad dar prieš sėsdami į automobilį žmonės turėtų atkreipti dėmesį į orą – kokia tuo metu temperatūra, kokia numatoma prognozė. „Tai užtruks tik sekundę, bet galėsite nuspėti, kokios galimos vairavimo sąlygos“, – priduria A. Juknevičius. Tačiau, pasak lenktynininko, vien tik to neužteks – reikės įvertinti ir kelio dangą. Tai jis pataria daryti nuošalesnėje gatvėje ar aikštelėje. „Pats ne kartą esu patyręs, kad 10 km gali būti puikus kelias ir automobilio sukibimas su kelio danga, bet užvažiavus ant viaduko – visiškas plikledis. Keisčiausia, kad akimis jo gali net nepastebėti. Reikia išmokti tai atskirti, bet jei jau turi įtarimą, kad gali būti slidu, – geriau sumažink greitį ir nerizikuok. Labai sveika patikrinti kelio dangą, bet tai reikia daryti protingai – kai už tavęs ar prieš tave nėra važiuojančių automobilių, pasirinkus saugią atkarpą. Patarimas paprastas – važiuoji ir staigiai pastabdai tam, kad sužinotum stabdymo kelią“, – pataria A. Juknevičius. Tuo metu pareigūnai ragina rinktis tik tam skirtas aikšteles, mat kitu atveju galite sulaukti baudos. Pašnekovo teigimu, išbandyti automobilį dar kelionės pradžioje ypač svarbu tiems, kurie į didžiuosius miestus atvyksta iš užmiesčio, nuošalesnių rajonų. „Jei tai tokia atkarpa, kurioje rečiau apsilanko ir kelininkai, gali kilti papildomų pavojų. Pats visuomet išbandau automobilį ir patikrinu stabdymo kelią. Mes, lenktynininkai, taip pat neišvengiame situacijų, kai „užneša“ automobilį. Apačioje žemė būna šilta, kondensuojasi paviršius. Naktį lyg nelijo ar nesnigo, bet būna minusinė temperatūra ir kylantis iš žemės kondensatas tampa ledu“, – LRT.lt sako lenktynininkas.  Tačiau ką daryti, jei automobilis pradėjo slysti – staigiai stabdyti, o gal kaip tik spausti greičio pedalą ir bandyti išlaviruoti kelyje? „Svarbu žinoti, kad nėra vienos taisyklės, tinkančioms visoms situacijoms. Stengiuosi nedalyti patarimų, kad reikėtų daryti būtent taip ar kitaip. Tai priklauso ir nuo jūsų automobilio – ar jis varomas priekiniais, galiniais, o gal visais keturiais ratais? Jis sunkesnis ar lengvesnis, aukštesnis ar žemesnis? Kokio galingumo variklis? Svarbiausias patarimas – stengtis nepatekti į tokias situacijas. Teisingai eismo sąlygas įvertinęs vairuotojas į jas nepatenka arba patenka labai retai“, – tvirtina A. Juknevičius. Kitas lenktynininko patarimas – mažinti greitį ir nepagailėti pinigų geroms padangoms. „Kokį automobilį bevairuotumėte – kainuojantį keliasdešimt tūkstančių ar kelis šimtus eurų, vis tiek jo valdymas stipriai priklauso nuo sukibimo su keliu. Praradus sukibimą, jį susigrąžinti sunku netgi geram lenktynininkui. O kaip gali neprarasti sukibimo, jei turi keturias padangas, o kiekviena padanga, priklausomai nuo automobilio svorio ir dydžio, į kelią remiasi maždaug 8–10 kvadratinių centimetrų. Padauginkit tai iš keturių – turite faktiškai tokį lopinėlį, kuris mažesnis netgi už rašomojo popieriaus lapą. Tik tiek laiko jūsų automobilį ant kelio. Kontrolę prarasti tikrai lengva. Taigi geros padangos ir teisingas greitis – pagrindiniai dalykai“, – LRT.lt komentuoja A. Juknevičius. Pasirūpinkite geru matomumu Itin svarbus dalykas vairuojant darganotu oru, pasak pašnekovo, yra geras matomumas. „Mūsų regionas skiriasi nuo Ispanijos, Portugalijos, Prancūzijos ar Italijos. Jie net nesupranta, kokiomis sąlygomis mes vairuojame. Turime trumpas dienas – rytais ilgai laikosi tamsa, o vakare temsta anksti. Apie 18 val. jau būna prietema. Tokiomis sąlygomis vairuoti nelengva – prisideda ir dargana, dėl kurios matomumas dar labiau suprastėja. Kuo vėliau pamatai kliūtį ar įvertini situaciją – tuo lieka mažiau laiko priimti teisingą sprendimą“, – aiškina A. Juknevičius. Kaip padidinti matomumą? Lenktynininkas pataria nepagailėti pinigų geram langų apiplovimo skysčiui, pakeisti jį iš vasarinio į žieminį bei įsigyti naujus valytuvų šepetėlius. „Nežinau, kaip tokiu oru vairuoja tie, kurie dar jų nepasikeitė. Būtinai reikia pasikeisti, o ir kainuoja dabar jie tikrai nedaug. Nebėra deficito, čia taupyti nereikėtų. Valytuvus reikėtų keisti kas pusę metų“, – teigia A. Juknevičius. Nuo drėgmės ar ultravioletinių spindulių surambėjusi guma gerai nebenuvalo stiklo ir prastina matomumą. Nuo valytuvų – prie žibintų. Kiekvieną savaitę automobilio plauti nebūtina, tačiau, pasak A. Juknevičiaus, vairuotojai galėtų nusivalyti automobilio lempas servetėle. Purvas, esantis ant automobilio lempų, gali sumažinti šviesos pralaidumą 20 ar daugiau procentų. Lenktynininkas pataria nusivalyti priekinį automobilio stiklą ir iš vidaus: jei perbraukus servetėle ji lieka švari – jūs esate šaunuolis. Įvairios dulkės ir nešvarumai prastina matomumą, tokie nevalyti langai greičiau rasoja, ant dulkių „sėda“ garas. Stiklą reikėtų valyti bent kartą per mėnesį, teigia profesionalus vairuotojas. Dar keletas patarimų vairuotojams rudenį Šlapi medžių lapai gali būti slidūs kaip ledas. Per juos važiuokite lėčiau ir venkite staigaus stabdymo. Dyzelinių automobilių savininkams patartina patikrinti pakaitinimo žvakes, akumuliatorių. Vertėtų pasikeisti ir kuro filtrą. Vertėtų apžiūrėti ir šviesos prietaisus – saulė kyla vėlai, o leidžiasi anksti ir būtent tuo metu gatvėse būna daugiausia automobilių. Prieblandoje ar tamsoje tvarkingai veikiančios automobilių šviesos padės vieniems kitus kelyje pastebėti geriau. Nelaukite pirmojo sniego, kad pasikeistumėte padangas. Vasarinės padangos praranda savo darbines savybes esant žemesnei temperatūrai nei 7 laipsniai. Jei šlapia, sukibimas prastėja, o stabdymo kelias – gerokai pailgėja. Žieminės padangos tokiomis sąlygomis veikia kur kas geriau. Nemažai vairuotojų visus metus važinėja su žieminėmis padangomis, todėl jiems reikėtų patikrinti, ar likęs protektoriaus gylis dar tinkamas naudoti. Kelių eismo taisyklės numato, jog nuo lapkričio 10 d. iki kovo 31 d. draudžiama važinėti su vasarinėmis padangomis. Dar vienas patarimas – silikoniniu purškalu ar tepalu sutepti visas gumines tarpines. Tai padarę išvengsite situacijų, kai esant minusinei temperatūrai prišąla durelės. Vilniuje ir Kaune gatves prižiūrinčių įmonių atstovai teigia esantys pasiruošę šaltajam sezonui. Remdamiesi orų prognozėmis, jie tikisi išberti panašų kiekį druskų kaip ir praėjusį sezoną.