Daugiausiai Dakaro medalių savo kolekcijoje turintis A. Juknevičius kol kas vienintelis iš lietuvių automobilių kategorijoje patvirtino planus dalyvauti 2018-ųjų metų maratone. Trečiadienį A. Juknevičius pranešė ir dar vieną džiugią naujieną – jubiliejiniame, 40-ąjame Dakaro ralyje dalyvaus kartu su šturmanu D. Vaičiuliu, su kuriuo 2017-aisiais pasiekė istorinį rezultatą Lietuvai ir Baltijos šalims. „Džiaugiuosi, kad Darius pagaliau nusprendė, jog Antarktidos kalnai gali palaukti – Dakare bus kur kas šilčiau ir smagiau, o kur dar Peru paplūdimiai, – juokais dėl kolegos apsisprendimo džiūgavo A. Juknevičius. – Šio Dakaro ralio metu Darius žiauriai greitai tobulėjo – visi pradžioje darome klaidų, bet ne visi moka taip staigiai atsitiesti ir judėti pirmyn. Aš su juo jaučiuosi itin saugiai, tarp mūsų susiformavo tvirtas pasitikėjimas ir manau, esame labai gera komanda, kurią būtų gaila išardyti.“ Kalbėdamas apie 2018-ųjų metų trasą Dakaro vilkas vylėsi, jog Peru smėlynai, paplūdimiai ir kopos ekipažui padės siekti dar aukštesnių rezultatų. „Naujoji trasa turėtų patikti visiems – tiek žiūrovams, tiek lenktynininkams. Peru varžybos vyks pakrantėje, kur gausu smėlio, aukštų kopų. Iš viso šioje šalyje bus surengti net 5 etapai, be to čia bus vykdomos ir oficialios procedūros prieš startą, – apie naujo iššūkio detales pasakojo Baltijos šalių rekordininkas A. Juknevičius. – Iš Ramiojo vandenyno paplūdimių kelsimės į Boliviją, poilsio diena vėl bus La Paso mieste, kuriame šiemet mus pasitiko tūkstantinės minios ir pats šalies prezidentas. Trasa bus visapusiškai patrauklesnė, o mums – net ir parankesnė.“ Nors buvo tikimasi, kad dėl nenuspėjamų oro sąlygų organizatoriai drastiškai sumažins Bolivijos vaidmenį, čia bus surengti 4 etapai. Finišas, jau tradiciškai, vyks Argentinoje, tik šįkart – Kordobos mieste, kuriam tai bus Dakaro krikštas. A. Juknevičius ir D. Vaičiulis šių metų Dakaro ralyje finišavo 21-oje vietoje, pasiekdami geriausią Baltijos šalių sportininkų rezultatą automobilių kategorijoje.