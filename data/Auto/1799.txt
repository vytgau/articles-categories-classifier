AFP duomenimis, pirmadienį Japonijos koncernas paskelbė atšaukiantis šalyje apie 1,2 mln. automobilių, pagamintų nuo 2014 m. spalio iki 2017 m. rugsėjo, kurių patikrinimas neatitiko šalies įstatymų. Japonijos valdžia įtaria, kad „Nissan“ automobilių koncerno darbuotojai nebuvo pakankamai kvalifikuoti, kad tikrintų automobilių saugumą. Laikraštis „Asahi Shimburn“ skelbia, kad, nepaisant, jog automobilių patikrinimą atliko asmenys, neturintys reikiamų sertifikatų atlikti inspekcijas pagal Japonijos valdžios standartus, „Nissan“ gamyklos išduodavo dokumentus su sertifikuotų inspektorių parašais, neva patvirtinančius, kad patikrinimą atliko sertifikuoti specialistai. Dviejose „Nissan“ gamyklose, veikiančiose Kioto ir Točigio prefektūrose, jau atliktos kratos. Japonijos valdžia įtaria, kad pažeidimų būta iš viso šešiose bendrovės gamyklose. „Nissan“ paviešintos informacijos nekomentuoja, bet skelbia, kad koncerne pradėtas vidaus patikrinimas, kuris gali užtrukti mėnesį.