Išskirtinumas, individualumas, preciziškas rankų darbas – šios sąvokos visuomet buvo neatsiejama „Porsche“ prekės ženklo dalimi. Tačiau reikliems klientams koncernas pasiūlė kai ką daugiau – prieš 32 metus Cufenhauzene buvo įkurtas „Porsche Exclusive“ padalinys, kuriame automobiliai gaminami tik pagal specialų užsakymą. Žinoma, nedarant kompromisų kokybei ir saugumui. „Rinkdamiesi „Exclusive“ paslaugą, „Porsche“ ženklo gerbėjai turi neribotas galimybes išreikšti savo individualumą, gyvenimo būdą ar net gyvenime deklaruojamas vertybes. Kiekvienas „Exclusive“ ženklu puoštas automobilis pasižymi savitu charakteriu, su niekuo nesupainiojama išvaizda, kurią garantuoja ypatingas dėmesys net smulkiausioms detalėms. Tai ypač vertina mūsų išskirtiniai klientai“, – sako įgalioto „Porsche“ atstovo Lietuvoje bendrovės „Prime Auto“ direktorė Rasa Klimavičiūtė. Kietoji mediena, itin lengvas ir patvarus anglies pluoštas, nerūdijantis švytintis plienas, blizgus anoduotas aliuminis – tai vos kelios medžiagos, kurios, pasitelkus nepriekaištingai atliekamą rankų darbą, naudojamos kuriant „Porsche Exclusive“ automobilius. Išskirtiniai tiek iš išorės, tiek iš vidaus. Vilniuje iš arti bus galima išvysti prabangius ir galingus naujausių technologijų ir unikalių dizaino sprendimų paženklintus „Porsche Macan S Diesel“ bei „Porsche Cayenne GTS“, sportiškąjį „Porsche 911 4S“, išskirtinio dizaino „Porsche 718 Cayman S“ bei limuzinų klasės „Porsche Panamera Turbo Executive“. „Porsche“ prekės ženklą Lietuvoje atstovaujančiai bendrovei „Prime Auto“ statusas „Porsche Exclusive Flagship Dealer“ buvo suteiktas šių metų pradžioje. Tokių salonų visame pasaulyje bus tik 100, Vilniuje – vienas iš jų. Dėl šios ypatingos partnerystės „Porsche“ centro Vilniuje klientai gali rinktis individualizuotą įrangą ir nestandartinius apdailos sprendimus, jiems pirmiesiems pristatomi išskirtiniai ribotos laidos modeliai, o šiuos automobilius galima užsisakyti anksčiau negu kituose salonuose. „Porsche“ atstovas Lietuvoje „Prime Auto“ priklauso tarptautinei įmonių grupei „Modus Group“, kuri vykdo veiklą automobilių prekybos ir techninio aptarnavimo, nekilnojamojo turto vystymo, automobilių aikštelių valdymo ir energetikos srityse. Įmonių grupei iš viso priklauso 20 įmonių.