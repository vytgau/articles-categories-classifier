Vienintelė rinka, kurioje gaunantys vidutines pajamas gali sau leisti vidutinės kainos naują automobilį – Vašingtono valstija, informuoja autoblog.com. Kurių regionų gyventojams sunkiausia įsigyti naują automobilį? Majamio, Fort Loderdeilo ir Vest Palm Bičo, kurių vidutiniai namų ūkiai gali sau leisti tik 13 tūkst. 577 dolerius kainuojantį automobilį. O vidutinė gegužę JAV parduoto naujo visureigio ar pikapo kaina, automobilių rinkos tyrimų bendrovės „Kelly Blue Book“ duomenimis, buvo 33 tūkst. 300 dolerių. Tyrėjai atsižvelgė į namų ūkių pajamas kiekviename didmiesčio regione, o tai reiškia, kad maždaug pusės namų ūkių pajamos yra didesnės ir žmonės veikiausiai gali sau leisti naują automobilį. Tačiau kitai pusei jis neįperkamas. Tyrėjai vadovavosi vadinamąja „20 / 4 / 10“ automobilių finansavimo taisykle, kuri reiškia: 20 proc. pradinės įmokos, ketverių metų paskola ir pagrindinės sumos, palūkanų draudimo įmokos, sudarančios 10 proc. bendrųjų namų ūkio pajamų. Jai namų ūkis laikėsi šių gairių, 25-iuose didmiesčių regionuose namų ūkiams buvo įkandama tik pusė naujo automobilio kainos. Tačiau iš tiesų žmonės toli gražu nesilaiko minėtos „20 / 4 / 10“ taisyklės, gyvena ne pagal galimybes. Įvertinus dar tai, kaip žmonės stengiasi, kad galėtų išmokėti paskolą, nieko stebėtino, jog sumažėjo turinčių namus amerikiečių, o asmeninių santaupų lygis (pastaruoju metu jis pagerėjo) dar gana neseniai buvo antras prasčiausias išsivysčiusio pasaulio šalyse. Štai kaip atrodo amerikietiškoji svajonė. „Pagrindinis šio tyrimo tikslas – pademonstruoti, kaip amerikiečiai pereikvoja išteklius, kad galėtų sumokėti už naują automobilį, – aiškino „Bankrate“ analitikas Claesas Bellas. – Mažų ir vidutinių pajamų namų ūkiams tenka ištęsti paskolą iki šešerių ar daugiau metų ir / arba mokėti didelius procentus, kad galėtų sau leisti patikimą transportą. Labai sunku išeiti iš šio užburto paskolų rato, jei į jį patenki.“ Aštuonių didžiausių didmiesčių regionų namų ūkiams net naudoto automobilio kaina – apie 19 tūkst. 200 dolerių būtų per didelė. „Per pastaruosius 35-erius metus naujų automobilių kainos padidėjo 35 proc., naudotų automobilių – 25 proc., o vidutinio namų ūkio pajamos padidėjo tik 3 proc.“, – teigė „Autotrader“ vyresnysis analitikė Michelle Krebs. C. Bello teigimu, žmonės įsigyja naujų automobilių ištęsdami paskolos mokėjimo laiką. Šiais laikais trijų ketvirtadalių naujų automobilių paskolos išskirstytos ilgesniam nei penkerių metų laikotarpiui, o ilgesnių nei aštuoneri metai paskolų daugėja. Kolumbijos apygardoje, kur vidutinio namų ūkio pajamos – 100 tūkst. dolerių, t. y. dvigubai didesnės nei Pietų Floridoje, vidutinis namų ūkis gali skirti 37 tūkst. 223 dolerius automobiliui (697 doleriai per mėnesį). Bet C. Bellas įspėja – tai yra viso namų ūkio suma, o tai reiškia, kad turinti du automobilius šeima moka po 350 dolerių per mėnesį už kiekvieną, ir tai nėra du naujutėlaičiai prabangūs automobiliai.