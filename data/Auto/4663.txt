Socialiniame tinkle bus įvairios automobiliais besidominčiųjų grupės, kurios kuriamos teminiu principu. Jos gali sietis su kokia nors asmenybe, marke, įvykiu, konkrečiu modeliu, pomėgiu ar dominančia sritimi. Pavyzdžiui, jau sukurtas kanalas, kurio dalyviai publikuoja šunų automobiliuose nuotraukas. R. Hammondas yra minėjęs, kad ši svetainė gali tapti tokia, kaip vaizdo įrašų tarnyba „Twitch“, leidžianti žaidėjams transliuoti žaidimus arba kibernetinio sporto varžybas. Pirmosios žinios apie „Drive Tribe“ pasirodė 2016-ųjų metų balandį. Be J. Clarksono, R. Hammondo ir J. May prie „Drive Tribe“ kūrimo prisidėjo ir „The Grand Tour“ prodiuseris Andy Wilmanas bei verslininkas Ernesto Schmittas. Rugpjūčio mėnesį buvo pranešta, kad investicijų įmonė ir pavieniai investuotojai projektui skyrė beveik 5,2 mln. eurų. Ateityje turėtų pasirodyti „Drive Tribe“ versijų ne tik anglų, bet ir kitomis kalbomis. 