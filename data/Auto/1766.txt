Savo simpatijas rinkimuose, kaip ir pernai, įvardijo žurnalistai, reklamos, rinkodaros ir viešųjų ryšių specialistai, teisininkai, sporto bei pramogų pasaulio atstovai, verslininkai ir vadovai. Spalio 24 dieną projektą vainikuos „Lietuvos automobilio 2017“ nominacija, kurios nugalėtoją gali rinkti visi DELFI skaitytojai – jie gali pareikšti savo nuomonę dvi savaites vyksiančiame balsavime, kuris skelbiamas čia. Balsuoti skaitytojai gali ir savo mobiliuosiuose telefonuose. Į projektą galite patekti paspaudę čia. Balsuoti galite čia. „Šiemet automobilių mylėtojams skirtas projektas startuoja su nauju prekės ženklu „Lietuvos automobilis“. Norime, kad tai būtų ne tik lietuvių tautos, o visos šalies geriausių automobilių rinkimai. Po sėkmingo praėjusių metų starto, kuomet pirmąkart įgyvendinome bene objektyviausius automobilių rinkimus Lietuvoje, siekiame projektą auginti ir įtvirtinti naują automobilių rinkimų standartą. Oficialūs automobilių platintojai mielai bendradarbiauja su DELFI šiame projekte būtent dėl jo objektyvumo ir plačios sklaidos internete“, – teigia DELFI Rinkodaros vadovė Kristina Valaitytė. Visų respondentų buvo prašoma iš pateikto 27 naujų automobilių (mūsų šalyje pasirodžiusių nuo praėjusių metų lapkričio iki šių metų spalio mėnesio) sąrašo išskirti po vieną, kuris, jų vertinimu, nusipelno tapti šių metų „Lietuvos automobiliu“. Apklausose nebuvo pateikiami jokie ekspertiniai vertinimai ir išankstiniai komentarai, respondentams paliekant galimybę apsispręsti absoliučiai savarankiškai, vadovaujantis asmeniškai jiems priimtinais kriterijais ir automobilių platintojų pateikta standartizuota informacija apie konkretų modelį.  Žurnalas „Reitingai“ apklausė dvi interesų grupes: žurnalistus ir pramogų pasaulio atstovus su sportininkais. Žiniasklaidos atstovų buvo apklausta 246, o pramogų pasaulio žmonių ir sportininkų – 271. „Spinter“ tyrimo metu buvo apklausta 203 teisininkai, 200 rinkodaros, viešųjų ryšių bei reklamos specialistų, bei 205 įmonių vadovai ir verslo savininkai. Žurnalistų nominacijoje – užtikrinta persvara Pagal žurnalo „Reitingai“ atliktą žurnalistų apklausą, respondentų nuomonės buvo gana vieningos ir užtikrintą pergalę čia pasiekė naujos kartos „Volvo XC60“ modelis, už kurį savo balsą atidavė 44 apklaustieji. Antrą vietą užėmęs „Toyota C-HR“ gavo 18 balsų, o trečioje pozicijoje taip pat rikiuojasi krosoveris – „Audi Q5“ su 16 balsų. Įdomu tai, kad pernai šioje nominacijoje taip pat nugalėjo „Volvo“ modelis – tąsyk žurnalistai savo simpatijas skyrė „S90/V90“ automobiliui, o antrąją vietą taip pat užėmė „Toyota“ – hibridinis „Prius“. „Volvo XC60“ buvo populiariausias tiek tarp žurnalisčių moterų (26 balsai), tiek tarp vyrų (20 balsų). Moterys taip pat simpatizavo „Mini Countryman“ (11 balsų) ir vieninteliam rinkimų elektromobiliui „Hyundai Ioniq“ (9 balsai). Vyrai be „Volvo“ taip pat daugiausiai balsavo už „Toyota C-HR“ (10 balsų) ir „Opel Insignia“ (9 balsai). Žurnalistų apklausą koordinavęs žurnalo „Reitingai“ vyriausiasis redaktorius Gintaras Sarafinas pažymėjo, kad šiemet žurnalistai atsakinėjo labai noriai: pernai savo balsus atidavė 221 žiniasklaidos atstovas (kiekvienas galėjo skirti po vieną), o šiemet – jau 246. Jų profesinė sklaida taip pat buvo gana plati: 9 procentai dirba radijo stotyse, 16 proc. – televizijose, 31 proc. – portaluose, o 44 proc. – spaudoje (iš jų 42 proc. sudaro regioninė žiniasklaida, o 58 proc. – respublikiniai žurnalai ir laikraščiai).