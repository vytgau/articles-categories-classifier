350 dalyvių Nuo 1911 metų rengiamas „Rallye Monte-Carlo“ renginys – tikra automobilių sporto puošmena, rašoma pranešime žiniasklaidai. Daugiau nei šimto metų istoriją skaičiuojantis renginys lygiai dvidešimtą kartą organizuoja istorinių automobilių ralį, kuriame varžosi 1955-1980 metais pagaminti klasikiniai automobiliai. Pirmą kartą prie šių varžybų starto stos ekipažas su Lietuvos vėliava. „Mes su nekantrumu laukiame lenktynių starto dienos. Praėjome skrupulingą organizatorių atranką ir patekome tarp 350 ekipažų, pakviestų startuoti varžybose. O norinčių buvo gerokai daugiau. Jaučiamės, kaip priimti į universitetą, ir puikiai suprantame, kad tai tik kelionės pradžia – laukia didelis darbas ir iki varžybų starto, ir pačiose varžybose“, – sako K. Raišys, kuriam šiais metais už pergales Lietuvos ralio čempionate buvo suteiktas sporto meistro statusas. K. Raišys akcentuoja, jog šios varžybos nėra tik klasikinių automobilių paradas, jose laukia sunkus darbas tiek vairuotojui, tiek šturmanui. Pasak jo, vien šturmano įranga, kuri komandą pasiekė prieš kelias savaites, užima dvi dideles dėžes. „Prietaisų tuzinas, ekranėlių, mygtukų ir laidelių šimtai. Iš pirmo žvilgsnio atrodo, jog tai atominės elektrinės reaktoriaus valdymo blokas. Bet su šturmanu į viską įsigilinome ir dabar jau žinome, jog ši įranga yra rimta pagalba reikalingam greičiui lenktynių trasose palaikyti“, – sako K. Raišys. Paruošimo darbai Komandos 1965 metų gamybos britiškas „MGB Roadster Works“ automobilis šiuo metu mėgaujasi paruošiamosiomis procedūromis „Flameris Racing“ dirbtuvėse. Automobilyje montuojama minėta šturmano įranga, laikmetį atitinkančios sportinės sėdynės, MGB sporto padalinyje pagamintas „Works“ stogas ir kiti svarbūs elementai. Ant šviežiai nudažyto automobilio jau greitu metu bus klijuojamas 313 startinis numeris. Pasak lenktynininko, sąlyginai žemas numeris yra logiškas – nė vienas ekipažas iš Lietuvos čia nėra startavęs ir organizatoriai logiškai įvertino visas aplinkybes. „Suprantame, jog startuosime rikiuotės uodegoje. Tam buvome pasiruošę ir jau žinome, jog teks lenkti nemažai dalyvių varžybų metu. Paprastai, „Rallye Monte-Carlo Historique“ lenktynių trečiojo šimtuko dalyviai čia atvyksta „turistauti“ – didelių sportinių laimėjimų nesivaiko ir mėgaujasi puikia atmosfera, vaizdingais Alpių keliukais ir bendraminčių kompanija. Mes irgi mėgausimės šiais ingredientais, bet dar pridėsime savo – greitį“, – pasakoja daugkartinis Lietuvos ralio čempionas. Svarbiausios varžybos „Rallye Monte-Carlo Historique“ varžybos yra rengiamos dvidešimtus metus. 2017 metų jubiliejinės lenktynės prasidės įvairuose Europos miestuose, kuriuose startuos įžanginiai važiavimai Monako link. Visi 350 dalyvių susitiks Prancūzijos Rivjeroje sausio 27 dieną ir startuos jau sportiniuose greičio ruožuose legendiniais keliais aplink Monaką. K. Raišio ir V. Černiausko ekipažas startuos Vokietijos kurortiniame miestelyje Bad Homburge. Po kelionės iki Monako, sportinių greičio ruožų Alpių kalnuose ir Monako apylinkėse, ekipažai finišuos iškilmingoje Karališkojo Monako automobilių klubo organizuojamoje apdovanojimų ceremonijoje.