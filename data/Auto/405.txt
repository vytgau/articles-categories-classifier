Tiesa, socialiniu požiūriu gana konservatyvioje Indijoje tai gali būti sunkoka užduotis, rašoma bloomberg.com. Labiau išsilavinusios moterys iš turtingesnių šeimų neskatinamos dirbti ir įprastai eina dirbti tik tada, jei sumažėjo vyro atlyginimas. Daugelis moterų atsidėjusios vaikų auginimui ir vyresnių šeimos narių priežiūrai, todėl 2015–2016 m. dirbančių moterų Indijoje buvo tik 24 proc. – gerokai mažiau, nei prieš 10 metų, kai jų buvo 36 proc. Tarptautinio valiutos fondo duomenimis, jei Indijoje, trečioje pagal dydį Azijos šalyje, moterų dirbtų panašiai tiek, kiek vyrų, BVP padidėtų 27 proc. „Tata Motors“ jau pastebi moterų darbuotojų privalumus. „Pastebėjome, kad dirbančios moterys yra ne tik disciplinuotos, bet joms dirbant, didėja produktyvumas, darbo saugumas ir kokybė, – teigė „Tata Motors“ žmogiškųjų išteklių skyriaus vadovė Gajendra Chandel. – Mūsų tikslas – kad ateityje moterys sudarytų 25 proc. darbuotojų.“ Kol kas šis tikslas neatrodo lengvai pasiekiamas. Gamybos ir statybų srityse moterys sudaro 8 proc. darbuotojų, paslaugų sferoje – 22 proc., žemės ūkyje – 60 proc., Pasaulio banko duomenimis. „Tata Motors“ užsibrėžė tikslą – kad jų parduotuvėse visame pasaulyje trečdalį darbuotojų sudarytų moterys. G. Chandel tikisi, kad moterų darbuotojų skaičių nuo dabartinių 5 proc. pavyks padidinti iki 25 proc. Indijos valdžia skatina kompanijas sukurti palankesnes sąlygas moterims dirbti. Neseniai šalyje priimtas nutarimas dėl 26 savaičių mokamų motinystės atostogų, be to, didesnėms kompanijoms nurodoma įrengti vaikų priežiūros įstaigas.