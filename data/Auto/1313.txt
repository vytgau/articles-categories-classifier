Kaip rašoma pranešime žiniasklaidai, dalis šių savybių yra reguliuojami vieno elemento – pakabos. Kuo jos skiriasi tarp „Lietuvos metų automobilis 2018“ konkurso dalyvių ir kurie modeliai nustebino labiausiai, su komisijos nariais savo žiniomis pasidalijo bene geriausias pakabų specialistas Lietuvoje – Domas Zinkevičius. Didžiosios Britanijos Brunelio universitete automobilių sporto inžinerijos studijas baigęs vaikinas prisideda ne tik prie geriausių Lietuvos sportininkų pasiekimų, unikalaus elektrinio dviračio „Neematic“ projektavimo, bet ir dirbo prie britiškų „Aston Martin“ bei „Jaguar“ automobilių kūrimo. Nuomonę jis turi ir apie naujausių automobilių pakabos elementus. Miestui pritaikyti SUV Didesnio pravažumo automobiliai šiuo metu populiarėja – kiekvienas gamintojas nori turėti SUV modelį savo gamoje, tačiau nuo paprastų hečbekų jie neretai skiriasi tik išvaizda. Ne išimtis ir visureigiai, kurių vardas siejamas su bekele. „Visureigio etalonas visą laiką buvo „Jeep Grand Cherokee“ – jis turėjo tiltą ir priekyje, ir gale. Jis turi didelę eigą ir daug kitų bekelei naudingų dalykų, bet yra visiškas košmaras važinėjimui mieste. Šių metų „Grand Cherokee“ nebeturi nieko tokio – priekyje jis turi „double wishbone“ tipo pakabą, o gale – daugiasvirtę. Tai reiškia, kad „Jeep“ irgi nebėra tokie – jie labiau panašūs į gatvės automobilius, jų pakabos pritaikytos geroms valdymo savybėms ir aukštam komfortui, o ne sudėtingoms bekelės situacijoms“, – teigė D. Zinkevičius. Taip pat ir su „Land Rover Discovery“ – „Lietuvos metų automobilis 2018“ dalyvaujančio modelio priekyje yra „double wishbone“ tipo pakaba, o gale – keturių svirčių. Komfortui konstruktoriai teikia daugiau prioriteto nei važiavimui prastais keliais.  Vis tik D. Zinkevičius pastebėjo, kad „Jeep Compass“ šioje srityje išskirtinis – jo pakabos tipas yra „Chapman strut“. Ji ratams suteikia didelę eigą, kas yra itin naudinga bekelėje. (Ne)sportiški visureigiai Naujiesiems didesnio pravažumo automobiliams svarbiau gerai pasirodyti siaurame asfaltuotame kalnų keliuke nei prastame purvo ruože. Tai pažymėtina kalbant apie „Alfa Romeo Stelvio“ – krosoverį, pasižymintį puikiomis valdymo savybėmis „Alfa Romeo“ ir „Range Rover Velar“ naudoja tokias pakabas, kurios tinkamos didesnio pravažumo modeliams, o jas kiek pareguliavus galima turėti pakankamai komforto ir mažą kėbulo virtimą posūkiuose. Tai ypatingai jaučiama „Stelvio“ – nėra pojūčio, kad tu pasukai vairą, automobilis pasviro ir tik tada pasisuko ratai. Jo vairas reaguoja turbūt ne blogiau nei „Giulia“ sedano“, – svarstė pakabų specialistas. D. Zinkevičius pažymėjo, kad vienas dalykas „Stelvio“ nėra išspręstas idealiai – tai vadinamosios „orinės“ pakabos naudojimas. Šis pakabos tipas suteikia daug komforto ir yra naudojamas vis dažniau – jį galima užsisakyti daugelyje prabangesnių automobilių. Važiuojant greitu vingiuotu keliu „Alfa Romeo“ visureigyje, D. Zinkevičiaus teigimu, šiek tiek jaučiamas galinės dalies nesutapimas su priekiu: „Stelvio“ galas yra truputį palaidas“. Kaip visiškai nesportišką modelį specialistas išskyrė „Peugeot 5008“, kurio gale – pati paprasčiausia pakaba, vadinamasis „balkis“. „Jis iššaukia didelį kėbulo virtimą posūkiuose, o automobiliuose, turinčiuose aukštą svorio centrą, jis ypatingai jaučiamas. Tačiau tokiu automobiliu vingiuotais keliais niekas greitai nevažinėja, tad „Peugeot“ koncentravosi į kitus dalykus“, – pažymėjo D. Zinkevičius. Koncentracija į kitus dalykus akivaizdžiai matoma kainoraštyje – sportišką pakabą paaukoję prancūzų inžinieriai sugebėjo sukurti vieną pigiausių septynviečių automobilių rinkoje. Nustebino „Opel“ Paprašytas išvardyti kelis labiausiai jį patį nustebinusius dalykus, D. Zinkevičius išskyrė „BMW 5“ – vokiško automobilio galinėje dalyje sumontuota penkių svirčių pakaba. „Ankstesnės kartos „BMW 5“ (F10 modelyje) buvo labai inovatyvi 4 svirčių pakaba, pirmą kartą panaudota „Ferrari 458“. Tokį tipą iki šiandien naudoja „Jaguar-Land Rover“ koncernas tiek lengvuosiuose automobiliuose, tiek visureigiuose. Tačiau BMW turbūt nepavyko išspręsti visų problemų su keturiomis svirtimis, tad buvo pasitelkta ir penkta“, – aiškina inžinierius. Jis pažymėjo, kad 5 svirtys yra daugiausia, ką galima turėti šiuolaikinio automobilio pakaboje. Kuo daugiau svirčių – tuo daugiau galimybių užtikrinti gerą komforto ir sportiškumo santykį. „Jeigu turi „balkį“, tai yra viena svirtis dviems ratams – turi tik 2 gumas, kuriomis gali apibrėžti komfortą ir šoninį stabilumą. Turėdamas 5 svirtis, turi 10 guminių įvorių ir labai didelę galimybę ratą judinti taip, kad pasiektum ko nori. Turėdamas 5 svirtis turi pilną komplektą įrankių kompromisui tarp komforto ir sportiškumo pasiekti“, – pažymėjo D. Zinkevičius ir čia pat pridūrė, kad egzistuoja dar vienas papildomas įrankis. Tai – galiniai vairuojami ratai, ir juos taip pat galima papildomai užsisakyti „BMW 5“ modelyje. Vertinant pakabas, specialistas išskyrė „Opel Insignia“. Jos gale – paties moderniausio tipo 5 svirčių pakaba. Tai reiškia, kad koncernas deda daug pastangų siekdamas išgauti nepriekaištingą valdymo savybių ir komforto santykį. „Insignia“ priekyje – „Super strut“ tipo pakaba, kuri naudojama pakankamai retai ir paprastai – tik sportiškuose automobiliuose kaip „Honda Civic Type-R“ ir „Renault Megane RS“. Ji skirta greitiems priekiniais ratais varomiems automobiliams ir mažina vadinamąjį „torque steer“ – savaiminį vairo sukiojimąsi dėl didelės į ratus patenkančios galios. Tačiau sudėtingėjant pakaboms, ar kartais nenukenčia automobilių patikimumas? Juk bent vienai iš 5 svirčių susidėvėti daugiau šansų nei vienai iš dviejų? D. Zinkevičius su tuo nesutinka. „Jeigu kalbam apie naujus automobilius, patikimumas yra antrame plane. Šis klausimas yra labai platus – jis labiau susijęs ne su konstrukcijos sudėtingumu, bet su komponentų kokybe, jų tipu. Tiesiogiai pasakyti, kad daugiau svirčių turinti pakaba yra mažiau patikima, negalima – paprastesnė, bet prastesnes detales turinti pakaba gali būti daug mažiau patikima“, – įsitikinęs specialistas.