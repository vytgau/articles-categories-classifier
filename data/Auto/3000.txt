Pirmasis Lenkijos čempionato etapas vyko prieš mėnesį, tačiau sportininkas intensyviai dirba, siekdamas perprasti R5 klasės automobilį, jo nustatymus, vairavimo ypatumus ant skirtingos kelio dangos. „Per paskutinį mėnesį turėjome eilę testų, kuomet bandžiau perprasti R5 automobilio elgesį ant žvyro dangos. Sausį startavome žiemos ralyje, prieš mėnesį varžėmės asfaltiniuose greičio ruožuose, o dabar lauks žvyro trasos“, – teigia „Auto Partner Rally Team“ komandos pilotas. Sportininkas turi ilgametę patirtį žvyro trasose, kuriose vyksta Lietuvos ralio čempionato etapai. Todėl turima didžiulė patirtis leido lengviau prisipratinti „Škoda Fabia R5“ ir lenktynininkas teigia, kad būsimam raliui jaučiasi pasiruošęs geriau nei paskutinį sykį. „Sezonas dar tik prasidėjo, tad norime išanalizuoti automobilio nustatymus skirtingoms sąlygoms. Automobilyje dabar jaučiuosi užtikrinčiau, bet reikia dar daugybės kilometrų, kad priartėčiau prie šio automobilio galimybių ribų“, – teigia D. Butvilas.  „Prieš startą Gdanske visi Lenkijos ralio lenktynininkai treniruojasi daugiau nei įprasta. Šis ralis – vienintelės varžybos čempionate ant žvyro dangos, visuose kituose – asfalto trasos. Daugeliui žvyras yra egzotika ir papildomas iššūkis. Tuo tarpu mūsų ekipažas ant žvyro jaučiasi būtent savo stichijoje. Nors Gdansko keliai bus kiek kitokie nei Lietuvos trasos, tikiuosi greitai atrasti tinkamą vairavimo stilių vietinėms sąlygoms. Konkurentai po paskutinio ralio replikuoja, kad šį kartą iš manęs tikimasi aštrios kovos, bet aš nepasiduodu spaudimui, tiesiog ruošiuosi kuo tobuliau išpildyti mūsų turimą planą“, – būsimą ralio specifiką komentuoja sportininkas. D. Butvilo teigimu, pagrindiniai laukiantys konkurentai – B. Bouffier iš Prancūzijos, lenkai J. Koltunas ir F. Nivette, kurie buvo konkurencingi jau praeitais metais ir turi kiek daugiau patirties Gdansko trasose.  Vis dėlto, lenktynininkas pažadų nedalina ir atsargiai vertina galima rezultatą: „konkrečių rezultatų žadėti nenoriu, nes per daug nežinomųjų yra šioje lygtyje. Kol kas žinau tik tiek – esu gerai nusiteikęs morališkai ir fiziškai, automobilyje jausmas puikus, o technika paruošta. Kitas etapas – parengti tikslią stenogramą raliui“. Sportininkai ralio „Rajd Gdańsk Baltic Cup“ greičio ruožuose susikaus gegužės 27-28 dienomis. Lenkijos ralio čempionatą sudaro 6 etapai. Pirmajame etape „Rajd Swidnicki Krause“ D. Butvilas užėmė 5-ąją vietą bendroje įskaitoje.