Per vakare „Sotheby's“ surengtą pagrindinį pokario ir moderniojo meno aukcioną buvo aršiai varžomasi dėl septyniskart pasaulio čempiono 2001 metų automobilio „Ferrari F2001“. Galutinė suma, už kurią jis buvo parduotas, smarkiai viršijo prieš aukcioną skelbtas prognozes, kad bus sumokėta 4-5 mln. dolerių. Šis pardavimas pagyvino „Sotheby's“ aukciono vakarą, nesulaukusį tokios svaiginančios sėkmės kaip konkurentų „Christies“ aukcionas, kur trečiadienį už rekordinę 450,3 mln. dolerių sumą parduotas Kristaus paveikslas, kaip manoma, nutapytas Leonardo da Vinci. Pasak „Sotheby's“, retas automobilis pirmąsyk buvo įtrauktas į meno kūrinių aukcioną, bet šis sprendimas, atrodo, buvo palankiai priimtas. Gracingas žemas ryškiai raudonas automobilis galbūt nėra meno kūrinys, bet „Sotheby's“ viceprezidentas Gregoire'as Billault sakė, kad „tai geriausias lenktyninis automobilis, kada nors parduotas aukcione“. Legendinis vokiečių lenktynininkas viešumoje nematomas nuo 2013 metų gruodžio, kai slidinėdamas patyrė sunkią galvos traumą. Kol kas niekas nepralenkė jo iškovotų septynių čempiono titulų ir 91 pergalės rekordo. Pagrindinis „Sotheby's“ aukcione siūlomas meno kūrinys buvo Francis Bacono tapytas triptikas, vaizduojantis jo meilužį, nupirktas už 38,6 mln. dolerių (32,8 mln. eurų). Prognozuota, kad jis bus parduotas už apytiksliai 35-45 milijonus dolerių. Brangiausias kada nors aukcione parduotas F. Bacono triptikas yra paveikslas „Trys Luciano Freudo studijos“ (Three Studies of Lucian Freud), 2013 metais „Christie's“ parduotas už 142,4 mln. dolerių. Kitas ypatingas ketvirtadienio „Sotheby's“ aukciono eksponatas – popmeno legendos Andy Warholo 1972 metais sukurtas komunistinės Kinijos įkūrėjo Mao Zedongo portretas, parduotas už 32,4 mln. dolerių (27,5 mln. eurų). Ši paveikslas anksčiau eksponuotas Berlyne, Turine ir Paryžiuje, bet viešai nematytas nuo 1974 metų. Kiti 10 tokio pat dydžio „Mao“ paveikslų yra prestižinėse kolekcijose, tarp jų – Andy Warholo muziejuje Pitsburge.