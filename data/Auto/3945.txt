Persijos įlankos šalyse prabangiųjų automobilių pardavimai vienam gyventojui yra vieni didžiausių pasaulyje, tačiau pastaruoju metu kai kurie gamintojai nukentėjo dėl sumažėjusių naftos kainų, kurios pakenkė paklausai. Kalifornijoje įsikūrusi „Tesla“ priima internetinius užsakymus Jungtinių Arabų Emyratuose, taip pat turi laikiną parduotuvę „Dubai Mall“ prekybos centre bei stato paslaugų centrą, kuris turėtų atsidaryti liepos mėnesį. Pirmadienį kompanijos direktorius Elonas Muskas pridūrė, kad „Tesla“ artimiausiu metu planuoja plėstis į Bahreiną, Omaną ir Saudo Arabiją, tačiau plėtros už Jungtinių Arabų Emyratų (JAE) ribų kol kas plačiau nekomentuoja. „Tesla“ automobilių kainos prasideda nuo maždaug 75 tūkst. dolerių už „Model S“, galintį vienu įkrovimu nuvažiuoti 632 kilometrus, ir apie 93,5 tūkst. dolerių už „Model X“, kuris po vieno įkrovimo gali važiuoti 565 km. Automobiliu savininkai savo mašinas galės įkrauti 28 vietose visuose JAE. „Tesla“ tikisi, kad krovimo stočių skaičius šalyje iki metų pabaigos pasieks 50.