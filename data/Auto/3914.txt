Kaip rašoma pranešime žiniasklaidai, Tarptautinė automobilių sporto federacija (FIA) jau yra patvirtinusi visą sezono kalendorių. Jį šiemet sudarys devyni etapai, kurie vyks šešiose skirtingose Europos valstybėse. Šiemet Lietuvos autosporto gerbėjai vėl turės progą išvysti greičiausius senojo žemyno autokroso pilotus, kadangi kalendoriuje vienas etapas pažymėtas ir Lietuvos trispalve. Europos autokroso čempionato sezonas prasidės Vokietijoje, Seelow trasoje. Čia dėl pirmųjų metinės įskaitos taškų pilotai kovos gegužės 26-28 dienomis. Po šio etapo dalyviai daug poilsio neturės, kadangi po savaitės jų lauks lenktynės Vilkyčių autosporto komplekse, kur įvyks antrasis čempionato etapas. „Ši data pasirinkta neatsitiktinai. Kadangi sezonas prasidės Vokietijoje, o antrasis etapas planuojamas praėjus savaitei po pirmųjų varžybų, čempionato organizatoriai nusprendė kiek palengvinti logistikos klausimus ir antrą etapą surengti šiek tiek arčiau Vokietijos, pas mus. Kaip žinia, trečiasis etapas taip pat bus surengtas Vokietijoje, todėl etapui Vilkyčiuose buvo paskirtas antrasis numeris. Toks pasirinkimas buvo patvirtintas susitikimo su FIA Portugalijoje metu. Mes galbūt norėjome etapą daryti viena savaite vėliau, tačiau organizatorių pasiūlyta mums taip pat tinka.  Visų lauksime birželio 2-4 dienomis Vilkyčiuose. Laukia nuostabi autokroso šventė, kurioje varžysis patys greičiausi Europos sportininkai. Tokio dydžio autokroso renginys mūsų šalyje yra vienintelis per metus“, - sakė Vilkyčių automobilių sporto klubo vadovas ir etapo Lietuvoje organizatorius Kazimieras Gudžiūnas. Kol kas dalyvių sąrašai į etapus dar nėra pildomi, tačiau jau dabar neabejojama, kad į Lietuvą atvyks visas Europos autokroso žvaigždynas. Kadangi visi devyni sezono etapai yra įskaitiniai ir kiekviename iš jų pelnomi svarbūs taškai, dalyviai suinteresuoti kovoti visose varžybose. „Tai, kad gavome teisę vykdyti antrąjį etapą, labai palanku yra žiūrovams. Kartais būna, kad sezono pabaigoje kai kurie dalyviai nebestartuoja dėl nesėkmingos sezono pradžios ar dėl techninių dalykų. Tačiau kai mūsų etapas yra antrasis iš devynių ir visi sportininkai nori kuo geriau pradėti metus bei parodyti save, čia jų tikrai atvyks daug ir visi bus nusiteikę iškovoti taškus“, - patikino K. Gudžiūnas. Po etapo Lietuvoje dalyviai vėl grįš į Vokietiją, kur startuos trečiame etape. Vėliau Europos autokroso čempionato dalyvių karavanas po du kartus startuos Čekijoje bei Prancūzijoje ir po vieną sykį surems kėbulus Vengrijoje ir Italijoje. Europos autokroso čempionato kalendorius: 1. Gegužės 26-28 d. Vokietijoje 2. Birželio 2-4 d. Lietuvoje 3. Birželio 23-25 d. Vokietijoje 4. Birželio 30 – liepos 2 d. Čekijoje 5. Liepos 23-25 d. Prancūzijoje 6. Rugpjūčio 18-20 d. Čekijoje 7. Rugpjūčio 25-27 d. Vengrijoje 8. Rugsėjo 8-10 d. Italijoje 9. Rugsėjo 15-17 d. Prancūzijoje.