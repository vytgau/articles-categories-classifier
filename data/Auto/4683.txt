Trejų durų „MINI One“ pagal išlaikomą vertę pirmauja mažų automobilių kategorijoje – prognozuojama, kad po ketverių metų šio modelio vertė rinkoje sudarys 56,3 proc. naujo automobilio įsigijimo kainos. Šis modelis pirmą vietą tarp nedidelių premium klasės automobilių užėmė ir ankstesniais metais. Tuo metu į tyrimą pirmą kartą įtrauktas penkerių durų „MINI One Clubman“ išsiskiria lėčiausiu nuvertėjimu tarp kompaktinių premium klasės automobilių. Praėjus ketveriems metams šis MINI modelis turėtų išsaugoti 58 proc. savo pirminės vertės. Į 16 kategorijų suskirstytų automobilių vertės reitingą „Resale Value Giants“ kasmet skelbia vokiečių interneto portalas „Focus Online“. Šis reitingas sudaromas remiantis Saarbrückeno rinkos tyrimų instituto „Bähr & Fess Forecasts“ atliekama analize, kurios metu įvertinamas naujų automobilių kainos pokytis per ketverių metų laikotarpį. Apskaičiuodami būsimą automobilio kainą antrinėje rinkoje, ekspertai vertina ne vien bazines modelių charakteristikas, bet ir prekės ženklo įvaizdį, palyginamųjų testų rezultatus, konkurenciją konkretaus modelio segmente, vartotojų atsiliepimus ir bendrą ekonominę situaciją.