Bendrovės tikisi mesti iššūkį tokioms bendrovėms, kaip „Uber“. „Nepaliksime kitiems formuoti judėjimo miestuose ateities“, – kalbėdamas apie susijungimą, kuriam dar reikia konkurencijos tarnybų pritarimo, sakė „Daimler“ vadovas Dieteris Zetsche. Nors minėtos bendrovės jungia savo dalijimosi automobiliais verslus, jos ketina „išlikti konkurentėmis savo atitinkamose pagrindiniuose versluose“. „Car2Go“ ir „DriveNow“ suteikia vairuotojams galimybę išsinuomoti „Daimler“ gaminamus „Smart“ ir „Mercedes-Benz“ automobilius ir BMW gaminamus „Mini“ bei BMW automobilius ir juos pasiimti ir palikti bet kur, o ne konkrečiame nuomos punkte. Bendrovės teigia trisdešimtyje Europos ir Šiaurės Amerikos miestų bei Kinijos Čongčingo mieste turinčios apie 20 tūkst. automobilių. „Daimler“ ir BMW pažymi, kad iš pradžių vairuotojai po susijungimo nieko nepajus. Tačiau vėliau ketinama sukurti „ekosistemą“, kurią sudarytų įvairios mobilumo paslaugos bendradarbiaujant su vietos miestų valdžia, ypatingą dėmesį skiriant elektriniam transportui. „Daimler“ ir BMW teigia taip pat ketinančios jungti savo pavėžėjimo paslaugų verslus, parkavimo vietą susirasti skirtas programas ir elektromobilių įkrovimo stoteles. Vokietijos verslo dienraštis „Handelsblatt“, cituojantis transporto sektoriaus šaltinius, skelbia, kad „Daimler“ ir BMW bendra įmonė, kurioje jos turės po lygiai akcijų, bus vertinama daugiau nei 1 mlrd. eurų.