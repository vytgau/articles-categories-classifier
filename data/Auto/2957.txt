Būtent tokiu sakiniu būtų galima apibūdinti „Lexus Team LT“ komandos nuotykius savaitgalį vykusiame antrajame Baltijos šalių 4 valandų ištvermės lenktynių etape, „Auto24ring“ trasoje, Pernu mieste, Estijoje. Visą lenktynių savaitgalį komandą persekiojo automobilio techninės problemos, neleidusios atsikvėpti nė minutei. Skundai dėl variklio Dar treniruočių metu komandos lenktynininkai Artūras Mrazauskas, Dainius Kablys ir Eugenijus Michalauskas pradėjo skųstis nestabiliu variklio darbu. Kai kuriose trasos vietose jis veikė taip, lyg trūktų degalų, nors bakas buvo artipilnis. Streikavo kuro padavimo sistema, be to pradėjo kaisti greičių dėžė. Komandos mechanikai kuro sistemą tvarkė ir valė dar penktadienį ir per šeštadienio treniruotes jau viskas ėjo kaip per sviestą. Atrodė, kad rastos šiukšlės ir buvo visa problema, o siurblys veikė lyg ir be priekaištų, tačiau D. Kabliui pradėjus trečią kvalifikacijos ratą, kuro sistemos gedimas vėl atsinaujino, o ketvirtajame rate įsijungė avarinis režimas ir automobilis visiškai sustojo. Po kiek laiko jį pavyko užvesti ir grįžti į boksus, tačiau jau buvo aišku, kad teks nemažai pavargti ieškant problemos sprendimo. Kvalifikacijoje buvo užfiksuotas septintas rezultatas tarp 23-ų dalyvių, tačiau komandos nuotaikos buvo itin prastos, nes iki starto likus maždaug valandai laiko, vyrai dar neturėjo važiuojančio automobilio ir jų galvose sukosi tik viena mintis: „Ar tik neteks lenktynes stebėti iš žiūrovų tribūnos“. Iki starto 20 minučių – automobilis dar nevažiuoja Tuomet sekė scenarijus, vertas vaidybinio filmo. Nuskaičius valdymo kompiuterio duomenis, buvo matyti klaida purkštukų valdymo blokuose. O tai reiškė, kad potencialių gedimų sąrašas gali būti labai ilgas. Komandos mechanikai jų paieškas pradėjo nuo visos grandinės pradžios – degalų siurblio. Ir neapsiriko, nes iš degalų bako ištrauktas siurblys buvo šiek tiek šiltas, nors to neturėtų būti. Surasti „Lexus IS F“ tinkamą siurblį šeštadienio popietę Estijoje, kai iki lenktynių starto likusi mažiau nei valanda, atrodė neįmanoma misija. Siurblys buvo surastas likus vos 20 minučių iki lenktynių pradžios Nauja detalė, pritaikyta „Lexus“ automobiliui, buvo gauta iš „Rotoma Racing“ komandos – tiesioginių „Lexus Team LT“ varžovų GT klasėje. „Šiai komandai reiškiu didelę padėką – smagu, kad varžovai ištiesė pagalbos ranką, tai leido sugrįžti į lenktynes bei užbaigti jas ne prieš startą, o taip kaip priklauso“, – padėką „Rotoma Racing“ ekipai išreiškė D. Kablys.  Toliau estafetė buvo perduota auksarankiams mechanikams, kurie naudotą degalų siurblį perdarė, prijungė ir automobilis vėl užsivedė. Deja, starto procedūra jau buvo prasidėjusi ir komandai teko startuoti iš mechanikų zonos. Važiuojant apšilimo ratą, kuro sistemoje vis dar vyko keisti dalykai, tikėtina, kad dar buvo likę oro ir dėl to kompiuteris išmetė klaidas. Taigi po pirmo rato „Lexus“ vėl pasuko į boksus, atrodė, kad lenktynės vis dėlto bus baigtos. Tačiau komandos inžinieriai labai greitai ištrynė variklio valdymo kompiuterio klaidas ir vėl išleido automobilį į trasą. Tiesa, per tą laiką varžovai jau važiavo ketvirtą ratą. Sugrįžusi į trasą, komanda pozicijomis kilo aukštyn. „Ėmėm vytis varžovus, turėjom gerą tempą, automobilis dirbo gerai, tačiau po kurio laiko pradėjo kaisti greičių dėžė. Vėl įsijungė avarinis režimas, taigi teko sumažinti tempą. Galų gale nusprendėme važiuoti režimu, sukant variklį ne daugiau kaip 5500 aps./min. Būtent laikant tokį tempą greičių dėžė nekaito“, – įspūdžiais apie sudėtingas lenktynes dalijosi D. Kablys. Praėjus maždaug dviems valandoms nuo varžybų starto „Lexus IS F“ automobilis važiavo jau septintoje pozicijoje. Galutinis komandos rezultatas – ta pati septintoji vieta bendroje įskaitoje ir trečioji vieta GT klasėje. Lenktynes laimėjo estai su „Porsche Cayman GT4“ automobiliu. Komanda liko patenkinta E. Michalausko važiavimu, kuris svariai prisidėjo kovoje dėl aukštesnių pozicijų bei laikė konkurencingą tempą. Verta paminėti, kad Pernu trasoje lenktyniniame automobilyje jis važiavo pirmą kartą, o dar prieš savaitę pirmą kartą susipažino su trasa gatviniu automobiliu. „Lexus IS F“ trasoje išbandė ir Gustas Grinbergas Pernu lenktynių trasoje komandos „Lexus IS F“ išbandė ir keturiolikmetis lenktynininkas Gustas Grinbergas. „Pirmą kartą trasoje sėdau prie tikro lenktyninio automobilio vairo, nenuostabu, kad gerokai jaudinausi. Bet tas jaudulys praėjo išvažiavus į trasą. Buvau sužavėtas „Lexus“ galia, o labiausiai patiko stabdžiai. Stabdymo zonose automobilis nuo 200 km/val. iki tinkamo greičio sulėtėja akimirksniu. Tiek posūkiuose, tiek stabdant ar greitėjant automobilis labai stabilus ir važiavimo pabaigoje jaučiausi labai jaukiai. Žinoma, labai padėjo ir A. Mrazausko pastabos bei patarimai“, – po pirmojo važiavimo sakė G. Grinbergas. Ši treniruotė turėjo būti jaunojo lenktynininko pasiruošimo startui „Eneos 1006 km lenktynėse“ programos dalis. Tačiau Palangoje prie „Lexus IS F“ vairo jis nesės. Palangos lenktynių organizatoriai nusprendė neleisti jam startuoti dėl per jauno amžiaus, nes sulaukė prieštaravimų iš kitų lenktynininkų. Pasak A. Mrazausko, pirmoji G. Grinbergo treniruotė vyko taip, kaip jis ir tikėjosi. „Pradžioje jaunuolis bandė važiuoti kiek per greitai, tačiau vėliau nurimo ir atrodė pakankamai užtikrintai. Stabdžius jis išnaudoja labai efektyviai, gal kiek per aštriai greitėja, o važiuojant ilgas distancijas toks stilius padangoms gyvybės neprideda. Trasoje buvo nemažai automobilių, tačiau su srautu Gustas susitvarkė gerai. Greitesnius saugiai praleido, lėtesnius užtikrintai aplenkė. Buvome suplanavę dar vieną sesiją, kurios metu būtume pakoregavę smulkias klaidas, tačiau trasos šeimininkai sutrumpino treniruotę, taigi teko tai atidėti kitam kartui“, – kalbėjo A. Mrazauskas.