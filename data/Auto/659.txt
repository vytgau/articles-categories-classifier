Praėjusią naktį labai siaurame ir gausiai sniegu padengtame aukštikalnių keliuke į pusnis įlėkusi Vincent'o Penelo vairuojama „Simca 1100 Ti“ užkišo pravažiavimą iš paskos važiavusiems ekipažams, tarp kurių buvo ir K. Raišio „MGB Roadster“. Tarp daugiau kaip dvidešimties į kalnų spąstus patekusių ekipažų buvo ir lenktynių dešimtuko, ir savo klasės lyderių. Daugiau kaip pusę valandos į finišą Valanse pavėlavusios lenktynininkų komandos pateikė skundą organizatoriams Monake, tačiau šįryt komisija lenktynininkų apmaudui paliko galioti vakarykštes baudas, skirtas už vėlavimą. Po 20 tūkst. baudos taškų gavo beveik 40 lenktynininkų. Pagal dabartinius rezultatus, įskaitant ir antradienio greičio ruožą, „Flameris Racing“ užima 142-ą vietą. „Apmaudus strigimas kalnuose yra dar vienas įrodymas, koks nenuspėjamas yra šis klasikinis ralis. Kalnų stichija čia diktuoja savo taisykles ir kartais tenka mokėti net ir už ne savo klaidas. Bet mes darome viską, kad likusius penkis greičio ruožus įveiktume taip, kad kiekvienas jų būtų maža mūsų pergalė“, – kalbėjo K. Raišys.  Lenktynes iki šiol tęsia 280 ekipažų, 37 komandos yra iškritusios dėl techninių gedimų, vėlavimo arba teisėjų komisijos skirtų baudų. Antradienį vienintelio ekipažo iš Lietuvos laukia paskutinis ir sunkiausias Monte Karlo ralio etapas. Iš ryto startavę Valanse lenktynininkai iki Monako įveiks daugiau kaip 450 kilometrų, iš jų trys – greičio ruožai. Po kelių valandų pertraukos vakare ekipažai stos prie finišo etapo linijos. „Ilgųjų peilių“ naktis Paskutinis, 255 km ilgio etapas, prasidės apie 9 valandą vakaro, o po vidurnakčio, jau vasario 7 d., startuos ir lietuvių „MGB Roadster“. Šį etapą ir apskritai visas lenktynes vainikuos legendinis Monte Karlo ralio ruožas – Col de Turini. Dažnai šis status kilimas iki 1607 m aukščio virš jūros lygio einančia trasa vadinamas „ilgųjų peilių“ naktimi – naktį įjungti visi mašinų ilgų šviesų prožektoriai tarsi balti peiliai išlenda ir pjausto kalnų tamsą. Pakilimas į Turini viršukalnę yra neatskiriama Monte Karlo ralio legendos dalis – ši įkalnė yra mėgstama ir gerbiama tiek ralistų, tiek tūkstančiais į ją susirenkančių lenktynių stebėtojų. Col de Turini ruožu Monte Karlo ralis iki šiol yra įvykęs 73 kartus.