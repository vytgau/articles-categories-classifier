„Prieš perduodami techniką ralio organizatorių žiniai dar turime ją kruopščiai patikrinti ir sureguliuoti. Kelias į Dakarą – labai ilgas – per penkias valstybes ir keturis uostus. Technika dėl saugumo plukdoma jūra”, – sakė B.Vanagas, Dakaro ralyje startuosiantis penktąjį kartą. Beje, kartu su B.Vanago komandos technika tuo pačiu autovežiu į Dakarą iškeliavo ir kito Lietuvos atstovo Vaidoto Žalos automobilis. Iš pradžių „General Financing team Pitlane“ komandos technika, lydima keturių profesionalų, per Klaipėdos ir Kylio uostus keliaus į Belgiją. Ten dvi dienas inžinieriai ją derins ir kraus einamajam remontui reikalingas detales bei eksploatacines medžiagas. Jų sąraše yra įvairūs skysčiai, alyva, pakabos detalės, apsaugos, dalis anglies pluošto kėbulo detalių. Daugiausia vietos „Man” serviso sunkvežimyje užims atsarginiai ratai lenktynėms. Iš Belgijos išskirtiniai juodos spalvos automobiliai su Vyčiais bei vardiniais numeriais keliaus į Prancūziją, kurie Havro uoste bus perduoti Dakaro ralio organizatorių žiniai. Ten įvyks pirminis automobilių techninis patikrinimas ir bus sumontuota palydovinė įranga. „Lapkričio 23-iąją Paryžiuje paaiškės tikslūs Dakaro ralio dalyvių sąrašai ir starto numeriai. Iškart po to turėsime dvi dienas perduoti techniką organizatoriams”, – sakė B.Vanagas, antrus metus Dakaro ralį startuosiantis su šturmanu iš Lenkijos Sebastianu Rozwadowskiu. Keltas su maždaug 800 įvairios technikos vienetų tris savaites plauks į šalia Argentinos sostinės Buenos Aires esantį uostą. Ten automobiliai pateks į muitinės terminalą, iš kurio juos pasiims ralyje dalyvaujančios komandos. Po to „General Financing team Pitlane“ komanda važiuos daugiau nei 1200 kilometrų į Paragvajaus sostinę Asunsjoną, kuriame sausio 1-ąją oficialiai ir prasidės Dakaro ralis. 2017 metų Dakare „General Financing team Pitlane“ komanda turės įveikti daugiau nei 10 tūkstančių kilometrų trasą, kuri drieksis per tris Pietų Amerikos valstybes: Paragvajų, Argentiną ir Boliviją. „General Financing team Pitlane“ komandai bei Benediktui Vanagui priklauso geriausias Lietuvos ir Baltijos valstybių rezultatas Dakaro ralio istorijoje. Tai – 2015 metais iškovota pergalė privačių komandų įskaitoje ir 24-oji vieta bendroje Dakaro ralio įskaitoje. 