Naujas žymėjimas Itin didelis automobilių srautas ir nesaugus greitis. Tai „Via Baltica“ problema Nr. 1. Specialistai sako, kad toli gražu tai nėra vienintelė bėda. „Dažnai vairuotojai važiuoja per arti vienas kito ir nesilaiko saugaus atsumo. Turbūt ne vienam vairuotojui tai teko patirti, kai prie automobilio galo prilimpa kita transporto priemonė ir spaudžia. Dar didesnė problema, kai vairuotojai norėdami sutaupyti degalų važiuoja vienas paskui kitą labai arti – sunkvežimių vairuotojai padaro oro kišenę ir atsiranda problema. Lengvojo automobilio vairuotojas norėdamas aplenkti dviejų juostų kelyje įlysti į tarpą negali, nes sunkvežimiai važiuoja vienas paskui kitą kaip traukinys. Tikrai nemažai avarijų ir žūčių „Via Baltica“ būna dėl šios priežasties“, – DELFI teigė Lietuvos automobilių kelių direkcijos vadovas Egidijus Skrodenis. Pagal pirminę informaciją, saugaus atstumo nesilaikymas ir buvo priežastis pastarosios skaudžios nelaimės – prieš savaitę tragiškoje avarijoje netoli Panevėžio žuvo du žmonės. Praėjusią savaitę įvyko atsakingų tarnybų susitikimas, kuriame buvo sprendžiama, kaip nedelsiant būtų galima pagerinti situaciją. Panašu, kad greitas sprendimas buvo rastas. Kitas dalykas, kaip jis veiks realybėje. Eksperimentas Už saugaus atstumo nesilaikymą numatytos baudos. Tiesa, jos tik simbolinės. „Sankcijos yra labai nedidelės – įspėjimas arba 2 eurų bauda. Kita vertus, juk visų nesustabdysi ir srauto nesustabdysi. Ir pareigūnams pavojinga, kai lekia toks autotraukinys. Sutarėme, kad artimiausiu metu informuosime vairuotojus ir keisime jų elgesį primindami, kad reikia laikytis atstumo“, – sako E. Skrodenis. Dar šiais metais – iki gruodžio 20-osios dienos – „Via Baltica“ kelyje prasidės eksperimentas. „Padarysime specialius brūkšnius kas 50 metrų, kurie rodys, koks turi būti atstumas tarp transporto priemonių. Ta praktika yra naudojama daugelyje šalių. Artimiausia šalis – Estija. Taip pat tokia sistema naudojama Pancūzijoje, Čekijoje, Vokietijoje, kitose šalyse. Bus pastatyti ženklai, kurie informuos vairuotojus, ką reiškią tos linijos. KET 319-as ženklas rodo, kad reikia laikytis saugaus atstumo. Tai mes padarysime dar šiais metais ir stebėsime“, – kalbėjo E. Skrodenis. Šiuo metu specialistai analizuoja situaciją ir aiškinasi, kuriose vietose bus imtąsi eksperimento. „Tai tikrai nebus tie ruožai, kur artimiausiu metu vyks rekonstrukcija. Rinksimės ruožus, kur rekonstrukcija vyks po metų kitų, kad nebūtų laikinos investicijos“, – sako LAKD vadovas. Žiūri į vokiečius Kaip jau minėjome, Lietuvoje bauda už saugaus atstumo nesilaikymą panaši į ledų porcijos kainą. Panašu, kad ši ledų porcija netrukus gali labai labai smarkiai pabrangti. „Pavyzdžiui, Vokietijoje bauda už saugaus eismo nesilaikymą yra 600 eurų“, – sako E. Skrodenis. Tačiau kaip nustatyti, kada automobilis laikėsi saugaus atstumo, o kada ne? Čia į pagalbą ateina technologijos. „Vokietijoje jau veikia radarų sistema, kuri fiksuoja atstumus tarp transporto priemonių ir tokiu būdu galima skirti baudas. LAKD atstovai jau susisiekė su policija ir kalbasi su Vokietijos atstovais. Mes eksperimento tvarka vieną komplektą gausime jau artmiausiu metu – gal apie sausį, vasarį. Žiūrėsime, kaip jie veikia. Gal iš karto nebus įteisinti, tačiau mes matysime situaciją ir koks yra pažeidimų mastas ir tuo pačiu bus galima įteisinti šią sistemą. Šios sistemos jau veikia Vokietijoje ir jos neturėtų būti brangios“, – teigia E. Skrodenis. Laukia permainos Panašu, kad 2017 metais „Via Baltica“ kelyje laukia virtinė permainų. Visų pirma 25-iuose ruožuose bus įrengti sektoriniai greičio matuokliai, matuosiantys automobilių vidutinį greitį tam tikrame ruože. „Šiuo metu vyksta pirkimo procedūros. Aišku, kaip su daugeliu viešųjų pirkimų, procedūros užtrunka – tai yra naujas dalykas, konkurencija didelė, skundų daug, suinteresuotumo daug. Bus matyt, kaip viskas vyks, ar bus apskundimų, ar bus stabdomos procedūros. Mūsų tikslas, kad sutartis jau būtų galima pasirašyti ir kitų metų viduryje jau naudotis radarais“, – sako LAKD direktorius. Tęsiasi ir kelio rekonstrukcijos darbai. Kauno rajono ribose visi darbai baigti. Artėjama Marijampolės link. „Kazlų Rūdos savivaldybės ribose vyksta 10 km atkarpos statybos ir iki kitų metų rugsėjo turėtų būti pabaigta magistralė su apjungiamaisiais keliais ir skirtingų lygių sankryžomis. Dar šiais metais skelbsime konkursą Marijampolės savivaldybės ribose 10 km ruožui magsitralės statyboms. Kitų metų pradžioje, kai bus baigtos techninio projekto rengimo procedūros, bus paskelbtas Prienų rajono ribose esančios magistralės statybos konkursas. 2018 metais ruožas nuo Kauno iki Marijampolės jau bus baigtas ir paverstas dviejų juostų magistrale“, – sako E. Skrodenis. Permainos, tiesa kiek vėlesnės, laukia ir kelio atkarpos nuo Marijampolės iki Kalvarijos. „Manau, kad įmanoma iki 2022 metų ir šį ruožą paversti magistrale. Juo labiau, kad lenkai 2022 metais jau planuoja turėti nuo Varšuvos iki Lietuvos pastatytą 4 juostų kelią“, – sako LAKD vadovas. Tuo pačiu metu darbai planuojami Panevėžio aplinkelyje, kuris yra „Via Baltica“ kelio dalis.