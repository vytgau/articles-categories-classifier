„Esame dėkingi savo klientams už pasitikėjimą, kurį parodo šie skaičiai“, – pareiškė „Volkswagen“ vadovas Matthiasas Muelleris. „Volkswagen“ grupė pagal pardavimus greičiausiai aplenks Japonijos konkurentę „Toyota“, kuri pernai, kaip prognozuojama, pardavė apie 10,35 mln. automobilių. Tačiau vis didesnį iššūkį Volfsburge įsikūrusiai grupei kelia „Renault“, „Nissan“ ir „Mitsubishi“ aljansas, kuris buvo užsibrėžęs tikslą 2017 metais parduoti 10,5 mln. automobilių. Europoje „Volkswagen“ pardavimai pernai padidėjo 3,3 proc. iki 4,328 mln. vienetų. Vien gruodį jie išaugo 3,1 proc. iki 338,7 tūkst. automobilių. Vidurio ir Rytų Europoje, įskaitant Rusiją, pardavimai 2017 metais pašoko 13,2 proc. iki 745 tūkst. vienetų. Tačiau Vakarų Europoje pardavimai išaugo tik 1,4 proc. iki 3,6 mln. automobilių. Šiaurės Amerikoje „Volkswagen“ grupės pardavimai per metus padidėjo 4 proc. iki 976,4 tūkst. vienetų, o vien JAV – 5,8 proc. iki 625 tūkst. automobilių. Lotynų Amerikoje augimas buvo kur kas spartesnis – pardavimai padidėjo 23,7 proc. iki 521,6 tūkst. vienetų, o vien Brazilijoje buvo parduota 308 tūkst. automobilių – 19,5 proc. daugiau negu 2016 metais. Azijos ir Ramiojo vandenyno regione grupė pernai pardavė beveik 4,506 mln. automobilių – 4,3 proc. daugiau negu metais anksčiau. Vien Kinijoje pardavimai išaugo 5,1 proc. iki 4,2 mln. vienetų. Iš atskirų markių, „Volkswagen“ pardavimai 2017 metais padidėjo 4,2 proc. iki 6,2 mln. vienetų, „Škoda“ – 6,6 proc. iki 1,2 mln. vienetų, o „Seat“ – 14,6 proc. iki 468 tūkst. vienetų. Prabangių „Porsche“ automobilių pardavimai pernai išaugo 3,6 proc. iki 246 tūkst. vienetų, tuo tarpu „Audi“ pardavimai ūgtelėjo 0,6 proc. iki 1,9 mln. automobilių. Sunkvežimių MAN ir „Scania“ pardavimai padidėjo po 11,6 proc. iki atitinkamai 114,1 tūkst. ir 90,8 tūkst. vienetų. Sėkmingi metai ir komerciniam transportui „Volkswagen“ komercinės klasės automobilių pardavimai pernai išaugo 4,2 proc. ir beveik pasiekė pusės milijono ribą. Kaip teigiama kompanijos pranešime, tai taip pat naujas kocerno rekordas. Gamintojas skaičiuoja, kad sparčiausiai augo „T“, „Caddy“ ir „Amarok“ modelių pardavimai. Per 2017 m. „Volkswagen“ iš viso pardavė 497 tūkst. 900 komercinių bei keleivinių transporto priemonių, gyvenamųjų furgonų ir pikapų. Palyginimui, 2016 m. parduoti 478 tūkst. automobilių. Sparčiausiai augo „Amarok“ modelio paklausa. Pernai nupirkta 78 tūkst. 900 šių pikapų t.y. net 14 proc. daugiau ne užpernai. „T“ modelio pardavimai augo 3,8 proc. (iki 206 tūkst. 100 vienetų). „Caddy“ populiarumas pakilo 2,2 proc., o pardavimo apimtys siekė 165 tūkst. 900 automobilių.  „Amarok“ paklausa sparčiausiai augo ir Lietuvos rinkoje. Pernai jų parduota net 320 proc. daugiau nei 2016 m. „T“ modelio pardavimai pakilo 48 proc. Tai sudarė net 19 proc. visų šio komercinio segmento pardavimų. Savo pozicijas komercinių automobilių segmente „Volkswagen“ labiausiai sustiprino Pietų Amerikoje, kurioje pardavimai augo 28,1 proc. ir pasiekė 41 tūkst. 300 vienetų ribą. Šiaurės Amerikos (Meksikos) regione pardavimai išaugo 23 proc. ir siekė 10 tūkst. 400 transporto priemonių. Azijos-Ramiojo vandenyno regione paklausa kilo 20,7 proc. Čia parduota 26 tūkst. 300 automobilių. Ženkliai augo ir pardavimai Rytų Europoje 2017 m. Jie padidėjo 13 proc. ir siekė 41 tūkst. 200 transporto priemonių. Vakarų Europoje užfiksuotas 1,5 proc. kilimas, o regione iš viso parduota 332 tūkst. „Volkswagen“ komercinių transporto priemonių. „Volkswagen“ yra didžiausia Europos automobilių gamintoja. Grupė gamina 12 markių, įskaitant „Audi“, „Škoda“ ir „Porsche“, automobilius ir sunkvežimius, kurie tiekiami į 150 pasaulio šalių ir regionų. Lapkritį „Volkswagen“ paskelbė, jog iki 2022 metų į ateities transporto priemones ir technologijas, įskaitant elektromobilius ir hibridinius automobilius, autonominį vairavimą ir skaitmeninimą, investuos daugiau kaip 34 mlrd. eurų.