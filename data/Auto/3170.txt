„Šiais metais šiek tiek į šoną atidedu savo kaip sportininko planus ir užimsiu trenerio poziciją. Ruošiant naują sportininkų kartą iš tiesų turime problemą – iki šiol jie daugiausiai ruošiasi patys, mokymasis vyksta bendraminčių būry, kai vieni kitiems pataria. O naujų perspektyvių plento žiedo motociklininkų yra, todėl, naudodamasis savo ilgamete sportininko patirtimi, sukaupta teorine informacija, noriu paskatinti juos ir padėti jiems žengti į profesionalų sportą“, – sako Š. Pladas. Dėl Š. Plado taurių bus varžomasi Lietuvoje, Kačerginės „Nemuno žiede“ vyksiančiuose trijuose „Baltic Rookie Cup powered by Liqui Moly“ čempionato etapuose. Iš viso šį čempionatą sudarys 12 etapų septyniose lenktynių trasose šešiose valstybėse. Pirmosios varžybos įvyks jau šį penktadienį Lenkijos „Tor Poznan“ trasoje, o „Nemuno žiede“ dalyviai susirinks ir dėl pirmųjų Š. Plado taurių kausis po geros savaitės – gegužės 20 dieną. Prieš visas varžybas, kaip visuomet, nuo ryto vyks treniruotės, kuriose galės dalyvauti visi norintieji, iš anksto užsiregistravę. Pasak čempionatą organizuojančio sporto klubo „Coffee Racers“ prezidento Adomo Dautarto, kiekvienas renginys jau tradiciškai sulaukia daugiau kaip 100 dalyvių, tarp jų ir svečių iš kaimyninių šalių: Lenkijos, Latvijos, Estijos, norinčių paveržti čempionato taures. „Mūsų treniruotės ir varžybos jau turi ištikimų dalyvių ratą, tačiau kasmet pasirodo ir nemažai naujų veidų. Vieni nori tiesiog patobulinti motociklo valdymo įgūdžius, kas yra labai sveikintina, nes didina saugumą keliuose, kiti patirti greičio ir lenktyniavimo saugioje aplinkoje malonumą, treti išbandyti savo gebėjimus sportiniame važiavime ir pamatyti, ar nori pradėti profesionaliai sportuoti“, – sako sporto klubo prezidentas. Š. Pladas atvirauja, kad jam pačiam dabar bus labai lengva įsijausti į pradedančiųjų sportininkų kailį – jis šiemet pradėjo dalyvauti Lietuvos motokroso čempionate.  „Vėl iš naujo galiu patirti pradedančiojo jaudulį, daromas klaidas, baimes. Taigi galėsiu labai gerai suprasti tuos, kurie pasiryš drauge su manimi mokytis“, – juokiasi Lietuvos daugkartinis čempionas. Pasak Š. Plado ir A. Dautarto, dabar Lietuvoje yra sudarytos sąlygos pasikviesti „California Superbike School“ atstovus moduliniams motociklininkų mokymams, tačiau nuolat su sportininkais dirbančių trenerių beveik nėra. Taigi tikimasi pradėti užpildyti šią spragą. „Coffee Racers“ organizuojamas čempionatas „Baltic Rookie Cup powered by Liqui Moly“ po pirmųjų etapų Lenkijoje ir Lietuvoje, birželio 3 d. kelsis į Latviją, Bikerniekų trasą, jau kitądien – Estijos „auto24 ring“ trasą. Po savaitės čempionato dalyviai keliaus į Slovakiją. Vidurvasarį, liepos 8 d., jie vėl susigrums Lietuvoje, po savaitės – Lenkijoje. Rugpjūtį du etapai vyks Latvijoje ir Estijoje, o rugsėjį lauks pati įdomiausia dalis – finalinės rungtynės Lietuvoje, Slovakijoje ir Vengrijoje. Pirmąsyk šiame čempionate bus leidžiama dalyvauti ne tik mėgėjams, bet ir pažengusiems sportininkams, turintiems B klasės sportininkų licencijas. Kaip ir ankstesniais metais, čempionato dalyviai, priklausomai nuo jų motociklų variklių darbinio tūrio, bus skirstomi į dvi klases – „600 cc“ ir „1000 cc“.