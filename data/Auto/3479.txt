Darbo dieną pasistatyti automobilį tapo sunku ne tik Panevėžio centre, bet ir toliau nuo jo. Gyventojams keblu pasiekti Vilniaus, J. Basanavičiaus, Respublikos gatvėse įsikūrusias įstaigas bei įmones. O ką jau kalbėti, jei prireikia medikų pagalbos. Automobiliais užgrūstos tiek aikštelės, tiek gatvės prie miesto, rajono poliklinikų bei Respublikinės Panevėžio ligoninės. Dėl pastarosios automobilių stovėjimo aikštelės gyventojų skundai jau ėmė atakuoti ir Panevėžio savivaldybę. Čia esą kai kurie vairuotojai visai dienai pasistato savo mašinas, o rimtiems ligoniams dažnai tenka pėdinti nuo Šv. apaštalų Petro ir Povilo bažnyčios ar net dar iš toliau. Prie pat ligoninės pirmadienio rytą vietą radę vairuotojai „Sekundei“ tvirtino, kad tokia sėkmė čia nusišypso retai. „Atvežiau žmoną į Priėmimo skyrių. Pirmą kartą man pavyko rasti laisvą vietą prie pat ligoninės. Anksčiau tekdavo ir nuo bažnyčios pėdinti. Kartą pasistačiau mašiną neįgaliesiems skirtoje vietoje. Policija iš paskos sekė, bet paaiškinau, kad sunkus ligonis nenueis iš toliau, tai leido sustoti“, – pasakojo iš Kupiškio atvykęs Arūnas Smičius. Smėlynės gatvės gale, link sankryžos su Marijonų gatve, savo automobilį paliko ir panevėžietis Aivaras. Vaikinas piktinosi, kad rasti vietą prie ligoninės visada sudėtinga. Nors jis čia pats nedažnas svečias, bet kartais prireikia apsilankyti pas gydytojus. Tokiais atvejais prisipažįsta numetantis mašiną tiesiog kur nors gatvėje ar neįgaliųjų vietoje. „Kažkaip reikėtų spręsti šitą problemą. Ar nėra vietos aplink didesnei automobilių aikštelei? Antai prie mokyklos koks pievos plotas užtvertas“, – sakė panevėžietis. Jam pritarė ir vietą mašinai sunkiai suradę broliai Tomas ir Edvinas. Išspręs mokestis „Sekundės“ kalbinti vairuotojai abejoja, ar laisvų vietų stygių Panevėžyje išspręstų ir papildomas mokestis už stovėjimą. Būtent taip šią problemą svarsto spręsti miesto savivaldybė. Praėjusį penktadienį į posėdį rinkosi Vietinės rinkliavos transporto priemonių valdytojams (vairuotojams) už naudojimąsi mokamomis automobilių stovėjimo vietomis Panevėžio mieste organizavimo komisija. Jos pirmininkas Savivaldybės administracijos direktorius Tomas Jukna teigė, kad Tarybai jau paruoštas siūlymas 30 centų už valandą apmokestini automobilių stovėjimą Respublikos gatvėje prie Lietuvos pašto, taip pat prie Vilniaus g. 7 ir 6 pastatų, J. Basanavičiaus g. 3A daugiabučio namo bei minėtoje Smėlynės gatvėje. „Tokį sprendimą nulėmė laisvų vietų automobiliams trūkumas. Žmonės ypač skundžiasi, kad nėra kur sustoti prie ligoninės. Kai kurie čia savo automobilius pasistato ilgam ir neužleidžia vietos kitiems. Todėl mokestis turėtų padėti“, – „Sekundei“ teigė administracijos direktorius. Tokiu būdu, anot T. Juknos, šiek tiek atlaisvintos jau anksčiau apmokestintos miesto centrinės gatvės. Vairuotojai priprato ir priekaištų nebereiškia. „Šiuo metu mokamas stovėjimas yra Laisvės aikštėje, Vasario 16-osios, Kranto gatvėse bei dalyje Respublikos, Vilniaus ir Ukmergės gatvių. Sistema veikia – žmonės būna tiek, kiek reikia“, – aiškino T. Jukna. Jei artimiausiame posėdyje Panevėžio taryba sutiks apmokestinti naujas automobilių stovėjimo aikšteles, jose mokestis turėtų būti pradėtas imti jau rudenį. Iki tol dar reikėtų paruošti reikalingą infrastruktūrą – sustatyti parkomatus. Komisija taip pat svarstė padidinti ir dabar kai kur renkamus automobilių stovėjimo mokesčius Panevėžyje. Šiuo metu visur šis mokestis yra 30 centų. „Galvojome įvesti zonas, kaip didmiesčiuose. Bet Panevėžys kol kas tam nepasirengęs ir svaraus pagrindo dar nematome“, – teigė administracijos direktorius. Miestas – ne automobiliams Kiek lėšų iš automobilių stovėjimo aikštelių surenka šią rinkliavą administruojanti įmonė „Panevėžio būstas“, neatskleidžiama. Tačiau pinigų suma, pasak Miesto infrastruktūros skyriaus vyriausiosios specialistės Inos Urbonavičienės, nesikeičia, nes visos mokamos vietos būna nuolat užimtos. Šios pajamos patenka į bendrą įmonės biudžetą. Specialistės duomenimis, 78 proc. vairuotojų susimoka pirkdami parkomatų bilietus. Pernai dviem procentais, palyginti su 2015 metais, padaugėjo atsiskaitymų SMS žinute. 4 proc. iš visų už stovėjimą automobilių aikštelėse surenkamų mokesčių sudaro pajamos iš rezervuotų vietų. Jų skaičius, pasak I. Urbonavičienės, nuolat keičiasi. Specialistė tvirtina, kad gyventojai jau priprato prie mokamo automobilių stovėjimo. Vadinamąją „užmaršumo“ baudą pernai gavo 2 proc. mažiau vairuotojų nei ankstesniais metais. Šis mokestis nesusimokėjus už pastatytą automobilį siekia daugiau nei 5 eurus. „Net ir per langus galima stebėti, kaip keičiasi automobilių srautai Laivės aikštėje. Žmonės įprato, o mokestis padėjo rasti daugiau vietos jų automobiliams“, – teigė I. Urbonavičienė. Nors Ukmergės gatvė prie turgaus, Laivės ir Savanorių aikštės, anot jos, vis dar apkrautos, automobilių aikštelių plėtimas esą nepadėtų. „Jei mes kursime infrastruktūrą automobiliams, tai ir turėsime automobilių miestą. Jei kursime gyventojams, laisvai jausis žmonės. Į mus dažnai kreipiasi verslo įmonės ir prašo sutvarkyti mašinų stovėjimą šalia jų būstinių. Todėl Savivaldybė ir planuoją mokamų aikštelių plėtrą“, – kalbėjo I. Urbonavičienė. Daugiau miesto naujienų naujienos.lt