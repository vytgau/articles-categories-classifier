Pasak automobilių nuomos ir lizingo bendrovės „Avis Lietuva“ regiono pardavimų ir rinkodaros vadovės Lauros Tomkevičienės, priešingai nei renkantis automobilį asmeninėms reikmėms, kaina, dizainas ar gamintojo vardas verslui nėra pagrindiniai kriterijai formuojant autoparką. Bendrovės atstovė pastebi, kad šiandien verslo klientų požiūris niekuo nebesiskiria nuo Vakarų šalių. Anot L. Tomkevičienės, nemažai verslininkų jau suprato, kad už nepamatuojamą prestižo ar solidumo reikšmę jiems yra svarbesni racionalūs kriterijai. Išlaidos autoparko priežiūrai. „Dabar kur kas labiau nei kaina yra vertinamos viso laikotarpio eksploatavimo išlaidos, kurias sudaro serviso paslaugų ir detalių kaina, išlaidos draudimui, kuro sąnaudos ir kt. Labai svarbu iš anksto jas tiksliai apskaičiuoti ir numatyti, kokį biudžetą įmonė planuoja skirti transporto priežiūrai. Tai padeda išvengti netikėtumų ateityje, galinčių pasibaigti finansiniais nuostoliais“, – sako L. Tomkevičienė. Anglies dioksido emisija. „Skaičiuojama, kad kelių transporto priemonės išmeta maždaug vieną penktadalį viso ES išmetamo anglies dioksido, kuris yra pagrindinės šiltnamio efektą sukeliančios dujos. Šis rodiklis ypač aktualus Lietuvoje veikiančių tarptautinių bendrovių padaliniuose, kur autoparkams taikomi labai konkretūs reikalavimai, nustatyti įmonės vadovybės sprendimu“, – pastebi įmonės atstovė. Vairuotojo darbo vieta ir jos įranga. Pasak pašnekovės, kai kurių profesijų atstovams automobilyje tenka praleisti visą darbo dieną arba įveikti didelius atstumus. Suprasdami, kokią reikšmę sveikatai ir darbo produktyvumui turi patogus automobilis, įmonių vadovai vis dažniau atsižvelgia į automobilius vairuosiančių darbuotojų poreikius ir pasiūlymus. „Tokie parametrai, kaip sėdynės patogumas, matomumas, salono erdvumas, dėtuvių kiekis salone daiktams ir jų išdėstymas, tampa vis reikšmingesni renkantis mašinos modelį“, – sako ji. Automobilio saugumas. Kaip pastebi „Avis Lietuva“ atstovė, šis kriterijus taip pat sulaukia vis daugiau įmonių dėmesio. „Suprasdami, kad komerciniams tikslams skirta transporto priemonė bus naudojama intensyviai, vis daugiau verslininkų dėmesį kreipia ir į saugumo kriterijų. Oro pagalvių skaičius automobilyje tikrai nėra pirmas klausimas iš klientų lūpų, bet palyginus esamą situaciją ir buvusią prieš dešimtmetį, kai saugumas apskritai mažai kam rūpėjo, požiūris tikrai pasikeitė“, – komentuoja specialistė. Variklio tipas. Jeigu automobiliai įmonei būtini daugiausia važinėti mieste, neverta rinktis dyzelinių automobilių, nes jie labiau teršia orą. Tokiai įmonei bendrovė siūlo rinktis automobilius hibridiniu varikliu. Pagal tai pasirenkami ir tokių automobilių gamintojai. Pašnekovė pastebi, kad populiarėja kompaktiškesni automobiliai, taupantys pinigus draudimui bei kasdienei eksploatacijai. Sudarant sandorius drąsiau žiūrima į mažalitražius bei mažesnio cilindrų skaičiaus variklius. Darbuotojo šeimos poreikiai. „Automobilis atlieka dvejopą vaidmenį – iš vienos pusės tai yra darbo, iš kitos pusės – skatinimo priemonė. Darbdaviai stengiasi klausti būsimų darbuotojų, koks jų poreikis automobiliui ir išrinkti reikiamą. Atsižvelgiama į darbuotojų šeimos sudėtį, pomėgius, net augintinių skaičių“, – pastebi specialistė. Įmonės vertybių atitikimas. L. Tomkevičienė teigia, kad formuojamas įmonių autoparkas šiandien derinamas ir prie deklaruojamų organizacijos vertybių: „Garsiai apie efektyvų išteklių valdymą ir draugiškumą aplinkai kalbančios įmonės darbuotojai atrodytų tiesiog keistai vairuodami didelius ir galingus visureigius mieste. Apie tai susimąstoma ir priimant sprendimą dėl automobilių, skirtų darbuotojams“.