Apie tai, kokios sąsajos tarp tokio skirtingo kalibro renginių, pokalbis su vienu „Alytaus autoklubo“ vadovų Rimantu Volungevičium ir Lietuvos automobilių sporto federacijos (LASF) ralio komiteto pirmininku Gintautu Firantu. Vienas aktyviausiai Lietuvoje veikiančių autoklubų prieš savaitę pradėjęs automobilių sporto mėgėjams skirtų renginių maratoną, šiais metais rūpinsis 2 iš 6 greituminio slalomo „GS 2017“ čempionato etapų. Be to, alytiškiai organizuoja ir populiarų „Dzūkijos taurės“ lenktynių serialą, kuriame nepasididžiuoja savo techniką ir sportinę formą pasitikrinti profesionalūs pilotai. Kad R. Volungevičiaus pastangos surengti kokybiškas varžybas neliko be atsako, liudija skaičiai: pirmajame etape startavo 79 dalyviai. „Tai iš tiesų gana daug. Pramoniniame Alytaus rajone, keleto įmonių teritorijoje suformuotoje 1,4 km ilgio trasoje „karuselę“ pradėję sukti 10 ryte, greičiausius dienos sportininkus išsiaiškinome tik 19 valandą vakaro. Kiekvienas dalyvis turėjo galimybę važiuoti po 6 kartus, tačiau rekordininkai, užsiregistravę keliose įskaitose, sugebėjo trasą įveikti net 24 kartus“, – pasakoja R. Volungevičius.  Beje, toks solidus dalyvių skaičius nėra rekordinis. Sezonui įsibėgėjus čia, į slalomo ar mėgėjų ralio varžybas, susirenka ir po 100 entuziastų. G. Firantas atkreipė dėmesį, kad šįkart vienkartines LASF licencijas įsigijo 30 sportininkų, o likę jau spėjo pasirūpinti metinėmis (taip apčiuopiamai pigiau) licencijomis. Vienintelis dalykas, kurio dar reikia norint startuoti greituminio slalomo varžybose – šalmas. Reikalavimo į automobilius montuoti saugos lankus nėra. R. Volungevičius savo ruožtu pasidžiaugė, kad metai iš metų į varžybas Dzūkijos sostinėje atvykstančių sportininkų meistriškumas akivaizdžiai auga. „Per pirmojo etapo lenktynes užfiksavom tik vieną nedidelį incidentą, kai slystelėjęs automobilis ratu kliudė kelkraščio bortelį. Tačiau bendras vaizdas lyginant su tuo, ką matydavome prieš dešimtmetį, iš tiesų labai stipriai pasikeitęs. Vyrai kur kas labiau disciplinuoti, o savo techniką valdo geriau. Beje, prieš keletą metų buvom prisikvietę grupę vaikinukų, kurie lakstydavo miesto gatvėmis naktimis – dalyvaujantiems oficialiose lenktynėse jie stipriai pralošė. Neturiu jokių oficialių duomenų, bet neabejoju, kad dalis buvusių nelegalų pradėjo naudotis proga džiaugtis greičiu nerizikuojant gauti baudos už Kelių eismo taisyklių pažeidimus. Neatsitiktinai greituminio slalomo senbuviai ir profesionalūs lenktynininkai iš savo klubų į mūsų varžybas atsiveža daug jaunimo, ir surengia pirmąsias pažintis su automobilių sporto pasauliu“, – pastebėjo „Alytaus autoklubo“ vadovas. Dar vienas svarbus dalykas – kadangi tradicinė alytiškių greituminio slalomo trasa netelpa vien į pramoninio rajono teritoriją, varžybų metu tenka kuriam laikui apriboti eismą bent vienoje gatvėje. Tai, kad renginio organizatoriams pavyksta susitarti su nepatogumų patiriančiais gyventojais, mažų mažiausiai liudija apie klubo žmonių dirbo kultūrą, gebėjimus palaikyti tvarką ir tesėti duotus pažadus. Dar vieną greituminio slalomo bei „Dzūkijos taurės“ etapą „Alytaus autoklubas“ surengs Veisėjų autodrome.