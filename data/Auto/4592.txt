Būtent šiuo automobiliu, ruoštu pagal N4 klasės reikalavimus, nemažai pergalių yra pasiekęs Europos ralio vicečempionas Aleksejus Lukjaniukas, kuris puikiai žinomas ir mūsų šalies ralio gerbėjams. „Pirmiausia, mums reikalingas toks automobilis, kuriuo galėtumėm užtikrintai važiuoti labai ilgas lenktynes ir būtų nepriekaištingai paruoštas. Tokio kalibro lenktynėse kaip Monte Karlo ralis techninė komisija iščiupinėja kiekvieną varžtelį, o mums visai nesinori, kad dėl kokios nors smulkmenos nebūtų leista startuoti“, – sako „MVP Racing“ komandos lenktynininkas Deividas Jocius. „EAMV Motorsport“, kurie ruošia ir prižiūri šį automobilį, yra dalyvavę daugybėje ralių visoje Europoje ir manau yra vieni geriausių šios sporto šakos specialistų, todėl jais galima pasitikėti. Be to, šitas automobilis turi gerą aurą“, – sako D. Jocius. Devintos ir dešimtos kartos „Mitsubishi Lancer Evo“ valdymas skiriasi nedaug, tad Deividas tikisi, kad pavyks greitai adaptuotis ir tai sunkumų ekipažui nesukels. Kitą priežastį įvardina Deivido šturmanas D. Zvicevičius. „Sprendimas buvo neišvengiamas ir dėl dar vienos priežasties. Mes norime spėti startuoti pirmame Lietuvos ralio čempionato etape, Utenos „Halls Winter Rally“, kuris vyks jau kitą savaitgalį pasibaigus Monte Karlo raliui. Dėl to nutarėme nerizikuoti ir abejose lenktynėse važiuoti skirtingais automobiliais, nes po Monte Karlo komanda tiesiog fiziškai nespėtų paruošti ir perrinkti automobilio kitoms varžyboms. Juo labiau, kad jai dar reikia pervažiuoti su visa technika per pusę Europos. Ir tam jie turės vos penkias dienas“, – sako D. Jociaus šturmanas. Komanda turi planų kitais metais pravažiuoti ir dar bent vieną pasaulio ralio čempionato etapą, tačiau kol kas visas dėmesys skirtas pasiruošimui Monte Karlo raliui. „Viskam savas laikas, tačiau kitų metų sezonas mums gali būti itin intensyvus“, – apie tolesnius planus slapukauja D. Jocius.