Šią svetainėje zr.ru skelbiamą informaciją pavyko gauti iš statybos bendrovės spaudos tarnybos. Pagal sudarytą bendradarbiavimo sutartį, bendrovė „Strabag“ turės nutiesti ir rekonstruoti 20,4 km ilgio greitkelio R67 atkarpą. 10,3 km teks nutiesti iš naujo, o 10,1 km – rekonstruoti ir paplatinti. Bendra projekto vertė – 212 mln. eurų. Išskirtinis greitkelio ypatumas – speciali dangos klojimo technologija. Ją pritaikius pavyks sukurti muzikinį efektą, aktyvinamą keliu lekiančio automobilio. Automobilis turėtų važiuoti rekomenduojamu 110 km/val. greičiu. Pasigirsianti melodija – Vengrijos roko grupės „Respublika“ atliekama daina „67 maršrutas“. Muzikinį efektą pavyks išgauti automobilio padangoms liečiantis su atitinkama tvarka ant kelio išdėstytais tam tikro gylio grioveliais. Anot statybos įmonės atstovų, būsimas projektas kuo puikiausiai įrodys, kad ir su transporto infrastruktūra susijusios įmonės veikla gali būti kūrybinė. Nerimą kol kas kelia tik neaiškumas, ar sklandi melodija keliu lekiant automobiliams nevirs ausį rėžiančia kakofonija. Skambančio kelio idėja, reikia pripažinti, nėra nauja. Pavyzdžiui, Japonijoje yra apie 20 muzikinių kelių. Jų išskirtinumą taip pat lemia ypatingo rašto danga. Kad pasigirstų aiški muzika, vairuotojai irgi turi atsižvelgti į greičio rekomendacijas.  Įdomumo dėlei galima pasakyti, kad pirmoji muzikinė trasa atsirado Danijoje. Ji buvo nutiesta 1995 metais. Panašių kelių yra ir JAV, taip pat - Pietų Korėjoje, bet pastaroje šalyje jų paskirtis – ne pralinksminti vairuotojus, o sužadinti jų budrumą, kad kelyje neužsnūstų. 