„Neste Dream 2 Dream“ čempionato finale, kuris vyko menų fabrike „Loftas“, susitiko 4 greičiausi projekto lenktynininkai: M. Sidunovas iš Vilniaus, kitas vilnietis Justinas Saldukas ir du klaipėdiečiai Matas Mendelis ir Dominykas Jovaiša. Dalyviai rungtyniavo virtualioje Kačerginės „Nemuno žiedo“ trasoje. Šįkart jų simuliatoriai buvo ne su sekvencinėmis, bet mechaninėmis pavarų dėžėmis, todėl čempionatas dar vienu laipteliu pasistūmėjo realybės link. Pirmąjį iš keturių važiavimų užtikrintai laimėjo M. Sidunovas. Jo varžovai įsivėlė į rimtą kontaktinę kovą, kurios nepavyko išvengti ir Martynui kituose dvejuose važiavimuose. Antrajame ir trečiajame važiavimuose jis buvo išslydęs ir trasos. Vilnietis atsikovojo pozicijas paskutinėse sekundėse ir žiūrovams dovanojo kvapą gniaužiančius lenkimus pavojingiausiuose trasos posūkiuose. Šiuos važiavimus laimėjo atitinkamai programuotojas J. Saldukas ir keturiolikmetis D. Jovaiša. Ketvirtasis važiavimas prasidėjo be netikėtumų. Pirmasis į priekį išsiveržė J. Saldukas. Jam įkandin, aplenkęs M. Mendelį, važiavo M. Sidunovas. Finalo lyderis jau buvo apskaičiavęs taškų lentelę ir žinojo, kad šįkart jam užteks saugiai atvažiuoti antram. Kad ir kaip banaliai skambėtų, čempioniškas požiūris jam atnešė čempiono titulą. Surinkęs 34 taškus jis tapo pirmuoju Lietuvos virtualių žiedinių lenktynių „Neste Dream 2 Drive“ čempionu. Antroji vieta atiteko J. Saldukui su 32 taškais. Tik vienu tašku nuo jo atsiliko jauniausias čempionato dalyvis klaipėdietis D. Jovaiša. Ketvirtąją vietą užėmė abiturientas M. Mendelis. Finalininkus apdovanojo Lietuvos automobilių sporto federacijos prezidentas Romas Austinskas ir kompanijos „Neste Lietuva“ mažmeninės prekybos vadovas Audrius Miežys.  Iškart po apdovanojimų M. Sidunovas nuėjo „pasimatuoti“ savo išsipildžiusios svajonės. Jis atsisėdo už skardžiabalsio „Mazda RX-8“ vairo ir simboliškai „pagazavo“. Toks buvo vilniečio krikštas, nes nuo šiandien jis ne tik pirmasis toks čempionas, bet ir „Tauras Racing“ lenktynių komandos narys. Iki birželio 17 d. jis taps tikru lenktynininku. Jam bus suteikta visa lenktynių atributika, treniruotės trasoje ir lenktynininko licencija. Pirmasis tikras startas M. Sidunovo laukia antrajame „Autoplius.lt Fast Lap“ lenkynių etape Estijoje, Pernu „Auto24ring“ trasoje.