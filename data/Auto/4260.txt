Ilga kelionė Trečiadienio greičio ruožas dėl didelių liūčių buvo atšauktas, tad ekipažams teko iš Saltos pervažiuoti į Čilesito miestą. Sportininkams teko įvekti apie 700 km distanciją vaizdingomis Argentinos aukštikalnėmis. Ankstų rytą iš Saltos pajudėjęs lietuviškas ekipažas Čilesito miestą pasiekė jau sutemus. „Toyotą Hilux Overdrive“ bolidą palikus bivuake, komanda nuvyko į viešbutį, tačiau paaiškėjo, kad dėl techninės klaidos kambariai nebuvo rezervuoti, o vėlų metą mieste laisvų kambarių rasti jau nebevavyko. Tad komanda pasuko atgal į bivuaką ir miegojo palapinėse. Startuos už sunkvežimių Tai nebuvo vienintelė nemaloni staigmena trečiadienio vakarą. Paaiškėjo, kad prieš lietuvius ketvirtadienio rytą į trasą pajudės sunkvežimiai. Ir ne vienas ar du – net 11. „Ir anksčiau Dakare taip darydavo – tai sena istorija. Tačiau kiekvienais metais tokių atvejų mažėjo, nes tai visiškai žudo galimybes kovoti. Sunkvežimiai turi provėžą ir kai jie pravažiuoja, labai išmala kelią ir tada labai sunku važiuoti. Labai krenta tempas, nes sunkvežimius labai sunku lenkti. Tu juos prisiveji, nes esi greitesnis. Bet sunkvežimiai kelia tokias dulkes! Jau paskui lengvąjį automobilį sunku važiuoti, tai sunkvežimio nėra jokių šansų lenkti. Arba gali rizikuoti viskuo – arba pasiseks, arba sudaužysi automobilį ir baigsi Dakarą“, – DELFI teigė A. Juknevičius. Beje, tai bus pirmas kartas šiame Dakare, kai visureigių startai maišomi su sunkvežimių startais. Ketvirtadienį lenktynininkų laukia 449 km greičio ruožas. Iš viso dalyviams teks įveikti 751 km distanciją iš Čilesito į San Chuaną.