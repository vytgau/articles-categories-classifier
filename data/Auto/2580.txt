Pirmasis šių lenktynių etapas vyko Latvijoje, kur po atkaklios kovos 6 iš 11 važiavimų laimėjusi „Stiklų ekspertų“ komanda su V. Paškevičiumi priešakyje, namo parsivežė aukso medalį. 4 dienas vykusiose varžybose Estijoje komandai „Stiklų ekspertai“ nuotykių netrūko. Viename važiavime V. Paškevičiaus ir Roko Danilevičiaus duetui koją pakišo techniniai gedimai – teko važiuoti vos puse galios turinčiu automobiliu. Tačiau komandos technikai sutaisė „Stiklų ekspertų“ visureigį ir jau likusiuose važiavimuose lietuviai nepaliko šansų konkurentams. Iš viso varžybose dalyvavo 65 ekipažai. Du atvyko iš Lietuvos. Be „Stiklų ekspertų“, į etapą Estijoje atvyko „Asima racing“ komanda su Arūnu ir Edgaru Simanavičiais priešakyje.  Šiems varžybos susiklostė šiek tiek prasčiau – sulūžus elektrinės gervės varikliui teko mažinti tempą dviejuose važiavimuose. Tai lėmė, kad „Asima racing“ liko ketvirtoje vietoje bendroje įskaitoje, vos 3 taškais nusileidę trečioje vietoje likusiems varžovams. Paskutinis Šiaurės šalių bekelės varžybų etapas vyks Tauragės apylinkėse rugsėjo pabaigoje.