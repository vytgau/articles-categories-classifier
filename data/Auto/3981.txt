Susirinkimo metu buvo aptarti šventės rezultatai, padėkota prie pirmojo metų festivalio prisidėjusioms Utenos ir Molėtų institucijoms, savanoriams. Padėkas teikė Utenos rajono savivaldybės meras Alvydas Katinas, ralio įkvėpėjas lenktynininkas Benediktas Vanagas, ralio direktorius Ramūnas Kliunka. „Kaip organizatoriai pagalvojome, kad laikas laužyti tradicijas ir baigiamąjį organizacinio komiteto susirinkimą daryti kitokioje aplinkoje. Kartais, kai būnu Vilniuje, žmogus iš kito miesto man parodo sostinėje tai, ko dar nesu matęs. Šiandien Utenai yra geriausias šansas susipažinti su Utena, todėl susitikome „Umaras“ ir „Samsonas Motorsport“ gamyklose. Martynas Samsonas drauge su tėvu Vytautu yra sukūrę įmones, kuriomis regionas gali didžiuotis“, – sakė B. Vanagas. Tradiciškai „Halls Winter Rally“ vyko Utenos ir Molėtų apylinkėse, prie organizacinių ralio darbų ir saugumo užtikrinimo prisidėjo svarbiausi šių rajonų žinybų atstovai ir institucijos. „Kai artėja žiemos ralis, jaučiuosi dviprasmiškai. Viena, tradiciškai tampu Organizacinio komiteto pirmininku. Antra, žinau, kad ir be pirmininko visada viskas puikiai įvyksta. Žiemos ralis yra puikus pavyzdys, kaip puikiai dirba visos institucijos. Tikiuosi, kad susitiksime 12-ajame žiemos ralyje“, – kalbėjo Utenos rajono savivaldybės meras A. Katinas. Visas organizacinis komitetas turėjo galimybę pasidairyti po tarptautinėje rinkoje veikiančias „Umaras“ ir „Samsonas Motorsport“ gamyklas, susipažinti su gamybos subtilybėmis. „Umaras“ nuo 1993 m. gamina polietiletines plėveles, o „Samsonas Motorsport“ sukurtos ir pagamintos greičių dėžės žinomos visuose žemynuose.  „Džiaugiuosi, kad tokie renginiai, kaip „Halls Winter Rally“ vyksta. Tai leidžia susipažinti vieni su kitais, garsinti Utenos miesto vardą ir Lietuvoje, ir užsienyje“, – sakė M. Samsonas, pats dalyvavęs „Halls Winter Rally“ ir drauge su šturmanu Mindaugu Varža užėmęs trečiąją vietą absoliučioje įskaitoje. Absoliučiais ralio nugalėtojais tapo Dominykas Butvilas ir Renatas Vaitkevičius. „Halls Winter Rally“ savaitgalį Utenos ir Molėtų institucijos taip pat prisidėjo prie „Halls“ festivalio miestelyje vykusių edukacinių akcijų. Ugniagesiai, policija, kariai džiugino ralio svečius parodomosiomis programomis, pasakojo apie saugumą kelyje. Drauge su Lietuvos automobilių kelių direkcija, Utenos regiono keliais ir Utenos apskrities vyriausiuoju policijos komisariatu vyko specialios eismo saugumo akcijos „Mes už saugų kelią“. Renginio metu nebuvo registruota nė vieno pranešimo apie incidentus, susijusius su pirmuoju metų festivaliu.