Lietuviai startuos su Europos ralio vicečempiono Aleksejaus Lukjaniuko vairuotu „Mitsubishi Lancer Evo X“ automobiliu. Prieš išvykdami į varžybas sportininkai treniravosi Kačerginės „Nemuno žiede“. Be to, D. Jocius išbandė ir neįprastas mums padangas, mat Monte Karlo ralyje yra naudojamos unikalios, tik šioms lenktynėms kuriamos padangos. Jos yra gerokai platesnės ir su mažesniais negu mums įprasta dygliais. „Ypatingo skirtumo technikoje nepajutau, mūsų naudojamas IX kartos „Evolution“ nedaug skiriasi nuo to, kuriuo važiuosim į Monte Karlą. Tačiau svarbiausia buvo pajusti padangų sukibimą ir kaip jos dirba. Tam buvo idealios sąlygos, nes Kačerginės „Nemuno žiedo“ trasoje buvo labai įvairi danga – kai kuriose vietose suplūktas sniegas, kai kur ledas, o keliuose ruožuose buvo ir tiesiog asfalto. Dėl to šie testai mums buvo itin naudingi“, – po testų pasakojo D. Jocius. Monte Karlo ralis vyks sausio 19-22 dienomis.