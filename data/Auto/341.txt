Filipinuose galioja gana griežtos naudotų automobilių importo taisyklės. Tokios griežtos, jog, remiantis šalies transliuotoju RTVM, netrukus bus sunaikini 855 jų neatitinkantys automobiliai. Tarp jų atsidūrė ir tie 14 sportininkų automobilių, viešai sutraiškytų trečiadienį, kovo 14 dieną. Filipinų prezidentas Rodrigo Duterte, gerai žinomas dėl negailestingo karo su narkotikais ir nusikalstamumu, asmeniškai prižiūrėjo sportinių automobilių traiškymo ceremoniją ir netgi kreipėsi į susirinkusius žmones: „Šių kontrabandinių prabangių automobilių naikinimas – puikus įrodymas, kaip ryžtingai siekiame atkurti tvarką šalyje, kaip stengiamės apginti visos šalies garbę ir rūpintis žmonių gerove“. „Dar kartą pasikartosiu – mes jokiais būdais netoleruosime kontrabandos ir aplaidaus požiūrio į taisykles, ypač mūsų laisvuosiuose uostuose. Padarysime viską, kad neteisėta praktika būtų išgyvendinta visiems laikams, o tuo pasirūpins visos atsakingos institucijos“, – sakė Filipinų prezidentas. Tai jau ne pirma tokia akcija šioje šalyje, tad, panašu, kad jos vadovams parodomieji prabangių ir retų automobilių traiškymai patiko. 