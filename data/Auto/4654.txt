Britų „The Sunday Times“ cituoja šios šalies kelių transporto viršininką Jimą O‘Sullivaną, kuris teigia, kad automobilių gamintojams nesiseka sukurti tokias multimedijos sistemas, kurias galima būtų saugiau valdyti, nesumažinant vairuotojo koncentracijos. Vairuotojai turi vis daugiau galimybių prisijungti prie interneto ir daugybę programėlių, kurios labai atitraukia dėmesį nuo kelio. Nemažai automobilių gamintojų savo sistemose leidžia gauti trumpąsias SMS žinutes ir jas siųsti telefono pagalba, o kai kurie siūlo ir galimybę vairuojant prisijungti prie socialinių tinklų. Didžiulės kritikos iš D. Britanijos nusipelnė „Audi“, kuri kai kuriose savo automobilių versijose leidžia centrinės konsolės ekrane skaityti net dienraščių antraštes. Be to, „Audi“ modeliuose pasinaudojant „Twitter“ socialiniu tinklu galima ieškoti netoliese esančių koncertų ir kitų renginių bei automatiškai juos perkelti į navigacijos įrangą. Tiesa, kai kurie gamintojai tam tikras funkcijas, reikalaujančias didelio vairuotojo dėmesio, išjungia, jeigu automobilis juda kiek didesniu greičiu. Tarkim, telefono prijungimą prie automobilio ir pan. Pavyzdžiui, „Nissan“ taip pat leidžia jungtis prie socialinių tinklų, bet ši funkcija dingsta, automobiliui važiuojant. Automobilių gamintojai ginasi, kad tokių sistemų darbo niekas nereglamentuoja ir jie elgiasi iš esmės savo nuožiūra. Tačiau ne viskas taip paprasta. D. Britanijos eismo saugumo agentūra pradėjo tyrimą dėl naujos „Opel Corsa“ reklamos. Reklaminiame klipe vairuojanti mergina pasinaudoja centrinėje konsolėje esančia programėle. Teisėsaugininkai siekia apkaltinti „Opel“ valdantį „General Motors“ koncerną už skatinimą naudotis mobiliuoju vairuojant. Tačiau tokią pačią galimybę – naudotis „Android“ arba „Apple“ operacinėmis sistemomis vairuojant – suteikia daugiau kaip 40 automobilių gamintojų. Jie visi iš esmės leidžia vairuotojams skaityti teksto žinutes ar diktuoti jas ir siųsti savo draugams. Anot „The Sunday Times“, tai irgi yra tas pats, kas skatinti naudotis mobiliuoju telefonu. Tuo metu „General Motors“ ginasi, sakydami, kad reklamoje jie atvirkščiai demonstruoja, kaip saugu naudotis mobiliuoju per „Android Auto“ sistemą. D. Britanijoje pernai net 2920 automobilių avarijų įvyko dėl to, kad vairuotojai buvo nukreipę dėmesį nuo kelio ir susidomėję kitais dalykais. Tai net 3 procentai visų D. Britanijoje įvykusių avarijų. Šiose avarijose žuvo 61, rimtai sužeisti buvo net 384 žmonės. Tad problema darosi itin aktuali. Vairuotojams gamintojai vis dažniau siūlo naudotis balso komandomis, tačiau Jutos (JAV) universiteto mokslininkai ištyrė, kad naudojantis kai kuriomis balso komandomis vairuotojas nuo kelio dėmesį gali nukreipti net 27 sekundėms! D. Britanijos vyriausybė siekia iki 2020-ų metų sumažinti mirčių skaičių keliuose net 40 procentų ir šis skaičius, anot britų spaudos, smarkiai priklauso nuo to, kiek vairuotojai išliks budrūs prie vairo. J. O‘Sullivanas teigia, kad automobilių gamintojai turėtų atsakingiau kurti pramogines sistemas, kurios tobulėja ir įgauna vis daugiau funkcijų, tačiau dauguma jų turėtų būti ribojamos automobiliui važiuojant. Be to, britai nori, kad automatinio stabdymo sistema, suveikianti jeigu priekyje atsiranda kliūtis, turėtų būti naudojama masiškai, o ne kai kuriuose automobiliuose, kaip yra dabar. Šiuo metu niekur pasaulyje neegzistuoja testai ar reikalavimai, kurių metu būtų tikrinama, kiek dėmesio iš vairuotojo atima naudojimasis viena ar kita funkcija. „The Sunday Times“ straipsnyje siūloma saugumo agentūroms įvesti tokių sistemų vertinimą saugumo žvaigždutėmis, kaip dabar yra vertinamas naujų automobilių saugumas, ir įtraukti šių sistemų vertinimą į bendrą automobilių saugumo reitingą.