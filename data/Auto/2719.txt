Tai – sena Rusijos problema, kuri jau keletą metų yra kaip vieša paslaptis. Nors gyventojus tai piktina ir yra labai pavojinga, turtingieji vis dar naudojasi niekur kitus nematytomis paslaugomis. Egzistuoja žmonių ir įmonių, kurie turi netikrus greitosios pagalbos automobilius. Šie įsijungę švyturėlius ir sirenas gali nesunkiai prasibrauti ir pro sudėtingas eismo sąlygas – juk kiti vairuotojai turi praleisti skubantį greitosios medicininės pagalbos automobilį. Ši paslauga, kaip teigiama, kainuoja nuo 200 dolerių už valandą. Keleivis gali mėgautis prabanga, gėrimais ir kitais patogumais. Netikros greitosios viduje primena limuzinus. Aišku, atmosferą temdo sirenų skambesys, tačiau greitas kamščių įveikimas daugeliui atrodo daug svarbiau nei gera muzika kelyje. Tai, žinoma, kenkia įprastoms greitosioms ir pacientams. Žurnalistai mano, kad ateityje žmonės nustos praleidinėti greitosios pagalbos automobilius, manydami, kad tai – tik dar vienas skubantis oligarchas. 2013 metais vienas toks paslaptingas limuzinas buvo pagautas. Policija sustabdė su išjungtais švyturėliais važiuojančią greitąją, nes ši pažeidinėjo kelių eismo taisykles. Vairuotojas kėlė įtarimų ir net neatrodė kaip tikras greitosios vairuotojas. Atidarę dureles pareigūnai suprato, kame šuo pakastas – viduje buvo prabangios sėdynės, šaldytuvas ir kita komforto įranga – nieko, kas būtų susiję su įprastu greitosios darbu. Nors tokia praktika yra žalinga, kai kurie ją pateisina. Maskva pasižymi siaubingais kamščiais, kurių problema jau ilgus metus nėra tinkamai sprendžiama. Nors kelių tinklas buvo plečiamas, jis iki šiol nėra pakankamas tokio dydžio miestui. Visgi, teisėsauga ketina atidžiau stebėti greitosios pagalbos automobilius ir gaudyti pažeidėjus. Kita vertus, paprasti rusai teigia, kad turtingiesiems įveikti kamščius kartais padeda ir policijos palyda. Arba, tikrų tikriausi greitosios automobiliai. Todėl taip ir neaišku, kiek priemonių nepalankioms eismo sąlygoms įveikti turi Maskvos turtingieji.