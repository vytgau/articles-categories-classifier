Šiandien vairavimas nebėra tik bendrųjų taisyklių žinojimas, tai daugiau komunikacija tarp eismo dalyvių, kai pagrindinėmis vertybėmis tampa atsakingas elgesys kelyje ir pagarba kitiems. Šiuose vaizdo klipuose dalinami praktiniai patarimai, kaip nuspėti kitų eismo dalyvių elgesį arba kaip reaguoti į jų daromas klaidas. „Daugelis nelaimingų eismo įvykių atsitinka ne dėl to, jog vairuotojai nežino kelių eismo taisyklių, bet dėl to, kad ne visada jas supranta. Todėl labai svarbu turėti ne tik gerus automobilio valdymo įgūdžius, bet taip pat ir suvokti, kodėl reikia užsisegti saugos diržą ar prireikus praleisti pirmumo teisės neturintį vairuotoją. Taigi, šiais trumpais vaizdo įrašais norime papasakoti, koks elgesys už vairo yra siekiama vertybė, kas tai yra pagarbus ir atsargus vairavimas, kodėl reikia paisyti kitų eismo dalyvių interesų“, – sako valstybės įmonės „Regitra“ generalinio direktoriaus pavaduotojas Saulius Šuminas. Šie edukaciniai vaizdo įrašai skirti visiems vairuotojams, kurie galės pasisemti naujų žinių bei kritiškai įvertinti savo elgesį kelyje. Nuotolinės pamokos pravers ir vairavimo mokyklų instruktoriams, kuriems jos padės suprasti, ko iš jų mokinių tikimasi per egzaminą. „Skatiname šia atmintine pasinaudoti ir esamus, ir būsimus vairuotojus. Pastariesiems tai gali būti tam tikras mokymo vadovas, kuris juos parengs praktikos egzaminui. Juk jo metu reikia pademonstruoti ne tik puikų taisyklių išmanymą, bet ir gebėjimą reaguoti į įvairias iškilusias sudėtingas situacijas, kitų eismo dalyvių daromas klaidas ir panašiai“, – teigia S. Šuminas. Virtualios pamokos vairuotojams pasirodys kiekvieną antradienį „Regitros“ „Youtube“ bei „Facebook“ paskyrose. Iš viso tokių vaizdo klipų bus pristatyta net 15. Pirmąjį – apie transporto priemonės paruošimą važiuoti – galima rasti žemiau. 