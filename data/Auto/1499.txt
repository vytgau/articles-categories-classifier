„Koncerno dizaino koncepcija po vienu stogu apjungia net kelis esminius šių prekės ženklų tapatybės elementus – britišką pagarbą tradicijoms, itin modernią tų tradicijų interpretaciją ir suvokimą, kad kiekvienas „Jaguar Land Rover“ klientas yra ypatingas. Naujame salone klientams skiriamas pagrindinis – tikrųjų pastato šeimininkų – vaidmuo. Štai todėl mūsų komandos pagrindiniu siekiu laikyčiau nuolatinį rūpestį, kad kiekvienas čia užsukęs jaustųsi tarsi namuose“, – atidarymo renginio metu kalbėjo „Inchcape Motors“ Vilniaus atstovybės vadovas Renaldas Gineika. „Savo klientams kuriame tiek ypatingą vairavimo patirtį, tiek kokybišką bei aiškų aptarnavimo principą. Todėl siekiame, kad visi „Jaguar Land Rover“ salonai tiek savo išvaizda, tiek aptarnavimu būtų identiški. Tai reiškia, kad užsukę į bet kurį „Jaguar Land Rover“ saloną, bet kurioje pasaulio šalyje, mūsų klientai žinos, kad gali tikėtis pačios aukščiausios kokybės. Mums svarbus kiekvieno lūkesčių išpildymas, todėl ir toliau investuosime į naujas patirtis ir pateiksime įdomių staigmenų“, – savo sveikinimo kalboje žadėjo „Jaguar Land Rover“ vadovas Europos regionui Matthiasas Bochow. „Jaguar Land Rover“ stiprina savo prekės ženklus, atnaujina modelių gamą, neseniai pristatė naują veiklos filosofiją, kurios centre – kliento patirtis. Ši filosofija atsispindi tiek automobilių gamyboje, tiek klientų aptarnavime. Visame pasaulyje atnaujinamuose „Jaguar Land Rover“ salonuose kuriama rafinuota prabanga bei atvira, o kartu jauki aplinka.  Remiantis „Arkos“ dizaino koncepcija yra atnaujintas ir Vilniaus salonas. Pastarajame bus eksponuojama dešimt automobilių: 5 „Jaguar“ prekės ženklo automobiliai po viena arka, salono kairėje ir 5 „Land Rover“ – po kita arka, salono dešinėje. Pačiame salono centre, dviejų prekės ženklų susijungimo taške – klientų aptarnavimo zona. Salono fasade išsiskiriančios dvi arkos tarsi dar kartą primena bei atkartoja dizaino koncepcijos pavadinimą. Dažytos autentiškomis „Jaguar Land Rover“ spalvomis – šviesiai pilka ir šampano sidabro – jos iš tolo kviečia užsukti į jaukią pastogę. Pranešime pažymima, kad rekonstruojant senąjį pastatą buvo laikomasi griežtų „Jaguar Land Rover“ reikalavimų. Siekiant sukurti ir išlaikyti rafinuotą stilių bei prabangą, kiekviena, net mažiausia detalė – nuo interjero spalvų, apšvietimo iki apdailos medžiagų bei akmenėlių šalia įėjimo į saloną – kruopščiai apgalvota. Kad būtų išgauta kuo autentiškesnė patirtis, apdailoje panaudotos tik aukščiausios kokybės, natūralios medžiagos – vyrauja šviesios, grynos, jaukios spalvos. Odiniai baldai taip pat pagaminti pagal specialų „Jaguar Land Rover“ užsakymą. Po „Jaguar Land Rover“ Vilniaus salono rekonstrukcijos, britų automobilių gamintojo prekės ženklams skirta zona padidėjo maždaug du kartus. Atsirado dvi klientų laukimo zonos, automobilių aksesuarų parduotuvėlė. Prie pastato buvo įrengta nauja automobilių stovėjimo aikštelė. Rekonstrukcijos projektą įvertino ir patvirtino „Jaguar Land Rover“ specialistai. Neeilinio įvykio proga į atnaujintą „Jaguar Land Rover“ saloną trumpam užsuko ypatingas svečias – „Jaguar XE SV Project 8“. Šis superautomobilis turi visų varančiųjų ratų važiuoklę ir jau klasika tapusį „Jaguar“ V8 turbininį 5 litrų darbinio tūrio variklį, šįkart ištreniruotą iki 600 AG. XE iki 100 km/val. įsibėgėja vos per 3,3 sekundės ir pasiekia 322 km/val. greitį. Šių automobilių iš viso bus pagaminta tik 300 vienetų, Baltijos šalims skirta kvota – 3 „Project 8“. Ir visi jie jau yra užsakyti. „Inchcape Motors“ Vilniaus salone „Project 8“ bus galima pamatyti iki lapkričio 11 d.