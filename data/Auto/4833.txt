Vizualiai tiek automobilio eksterjeras, tiek interjeras pasikeitė nedaug, kaip kad paprastai ir būna kartos atnaujinimo atvejais. Šiek tiek pakito buferių išvaizda, atnaujintos galinės LED lempos bei priekiniai „Full-LED“ žibintai, o klientams bus pasiūlyta naujos išvaizdos ratlankių bei dažymo spalvų pasirinkimų. Variklių skyriuje „Volkswagen Golf“ siūlys ir visiškai naujų pasirinkimų. Vienas jų bus turbobenzininis 1.5 litro darbinio tūrio TSI motoras, kuris generuos 150 AG galią ir turės dviejų cilindrų atjungimo funkciją, kai apkrovos bus mažesnės. Tokiu būdu vairuotojai galės sutaupyti degalų – deklaruojamas vidurkis vidutiniškai siekia 4,9 litro šimtui kilometrų. To paties motoro silpnesnė versija galės pasiekti 130 AG galią, o šimtui kilometrų vidutiniškai sudegins 4,6 litro benzino. Pranešime žiniasklaidai cituojamas „Volkswagen“ valdybos narys Dr. Frankas Welschas sako, kad šie rodikliai bus iki vieno litro mažesni realiomis sąlygomis nei kitų, atitinkamos galios jėgainių.  Be šių variklių išliks ir dabar siūlomieji. Be to, kaip ir žadėjo anksčiau, „Volkswagen“ iškart atnaujino ir sportiškąją „Golf GTI“ versiją, kurios 2.0 litro motoras dabar generuos 230 AG (vietoje anksčiau buvusių 210) arba 245 AG pasirinkus „Performance“ versiją (anksčiau buvo 220 AG). Kompanija skelbia, kad GTI modelyje naujoji dviejų sankabų septynių laipsnių pavarų dėžė palaipsniui pakeis senąjį šešių pavarų DSG „automatą“. Tačiau didžiausi pokyčiai surašyti ties atnaujinto „Golf“ elektroninių pagalbininkų ir multimedijos sistemoje įdiegtų technologijų grafomis. Gamintojai skelbia, kad modernizuotame kompaktiškame automobilyje nuo šiol bus iš dalies autonominio važiavimo galimybes suteikiančios „Traffic Jam Assist“ (iki 60 km/val.) bei „Pedestrian Monitoring“ funkcijos, kurios suteiks galimybę „Golf“ pačiam judėti spūstyse ir atpažinti į kelią išeinančius pėsčiuosius, o išvengti kontakto su jais leis „Front Assist“ su „City Emergency Braking“ avarinio stabdymo sistema. Adaptyviosios greičio kontrolės sistemą papildys „Trailer Assist“ (pagalba valdant priekabą) ir „Emergency Assist“ pagalbininkai. Be jų bus komplektuojamos ne tik vis labiau paplintančios eismo juostos laikymosi, aklųjų zonų stebėjimo, skersinio eismo gale perspėjimo, parkavimosi pagalbos, nuovargio stebėjimo, kelių eismo ženklų atpažinimo funkcijos, bet ir vis dar pakankamai nedažnai sutinkamos automatino stabdymo po susidūrimo ir priekabos stabilizavimo sistemos. Tradiciniai prietaisų skydeliai buvo pakeisti „Volkswagen Group“ valdomų markių (pvz., „Audi“) gaminamuose aukštesnės klasės modeliuose jau matytais skaitmeniniais 12,3 colių skersmens displėjais. Modernizuoto „Golf“ vairuotojai taip pat galės naudotis visiškai naujos kartos multimedijos sistema, suteiksiančia valdymo gestais galimybę – „Volkswagen“ skelbia, kad tokia funkcija jos serijinės gamybos modelyje bus įdiegta pirmą kartą. Centrinės konsolės ekrano skersmuo sieks nuo 6,5 iki 9,2 colio, priklausomai nuo pasirinkto įrangos lygio. Aukštesnio įrangos lygio modeliuose mygtukus keičia lietimui jautrios ikonos ant stiklinio ekrano paviršiaus. Vokiečiai teigia, kad naujoji multimedija turės daugiau personalizavimo galimybių, jau minėtą valdymą gestais, taip pat balsu ir lietimu. „Mūsų pagrindinis dėmesys buvo skirtas visiškai naujos kartos multimedijos sistemai ir jos junglumo galimybėms“, – pranešime kompanijos svetainėje teigia valdybos pirmininkas Herbertas Diessas. Anot jo, kitais metais „Volkswagen“ pristatys keliolika didesnių atnaujinimų, o iki 2020 metų atsinaujins visi gamintojo modeliai. Prekyba atnaujintu „Volkswagen Golf“ prasidės jau gruodžio mėnesį, o gamintojai tikina, kad kainos nesikeis.