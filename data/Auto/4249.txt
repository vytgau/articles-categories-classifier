Kaip rašoma pranešime žiniasklaidai, ketvirtadienį V. Švedas kartu su šturmanu Žilvinu Sakalausku pradėjo susipažinimą su būsima „Rally Alūksne“ trasa. Tai pirmas žiemiškas ralis Baltijos šalių regione. Priešakyje laukia dešimt greičio ruožų, kurie drieksis apie 105 kilometrus. Pirmieji trys naktiniai išbandymai prasidės jau penktadienio vakarą. „Mūsų noras – atgauti žiemiško vairavimo pojūtį, prisiminti, kaip laiko padangų dygliai ir tiesiog perprasti visas subtilybes. Pernai Lietuvoje žiemos ralis neįvyko, taigi nuo 2015-ųjų sausio praėjo jau dveji metai, per kuriuos neturėjome normalaus važiavimo ant tikros žieminės dangos. Per tiek laiko galima daug ką pamiršti“, – sakė V. Švedas. Alūksnės ralis Latvijoje padės pasiruošti prieš artėjantį „Halls Winter Rally“ Utenoje, kuris tradiciškai rengiamas paskutinį sausio savaitgalį. Tarp 90 ekipažų Lietuvos atstovai sudarys penktadalį visų dalyvių, mat be Latvijos ir Estijos ralio čempionato etapų čia vyks ir pirmosios šiemet Lietuvos ralio sprinto čempionato lenktynės. Ralio organizatoriai, įvertinę pajėgių sportininkų dalyvavimo vertę, V. Švedo ir Ž. Sakalausko duetą pakvietė išskirtinėmis sąlygomis – kompensavo startinius mokesčius bei apgyvendinimo išlaidas. „Laukia daug pajėgių ir tituluotų varžovų su greita technika. Mūsų tikslas šįkart nebus iškovoti kažkokią vietą ar trūks plyš laimėti, bet veikiau prisipratinti ir prisijaukinti snieguotus kelius. Automobilis, su kuriuo lenktyniausime – tas pats „Mitsubishi Lancer Evo X“ – pernai sezono pabaigoje iškrėtė netikėtumų. Tad šį savaitgalį sieksime įsitikinti, kad jis patikimas ir gali be problemų važiuoti daug bei greitai. Manome, kad per žiemą suradome priežastis, dėl ko kilo tie rūpesčiai ir visa tai išsprendėme“, – pirmųjų varžybų tikslus pristatė V. Švedas. Sportininkas pripažįsta jaučiantis pergalių alkį. Praėjusių metų sezoną jis vadina labiausiai nepavykusiu per visą sportinę karjerą: „Pernai nepavyko net užlipti ant podiumo. To nebuvo nuo pat 2002-ųjų, kai pradėjau savo karjerą. Be septynių Lietuvos čempiono titulų kasmet bent jau pakliūdavau tarp prizininkų. Žinoma, pavyko Talsio ralyje trečiąkart iškovoti ir pagaliau visam laikui į Lietuvą parsivežti iki tol pereinama buvusią čempionų taurę. Norime pabandyti dar vieną kartą tapti Lietuvos čempionais. Viena po kitos sekančios pergalės kartais išlepina ir pradedi nebejausti jų tikrojo skonio. Tačiau po nevykusio pernykščio sezono tas laimėjimo saldumas jau gerokai pasimiršo ir šiemet norisi jį susigrąžinti.“ Siekti pergalių pernai V. Švedui sutrukdė patirta skaudi peties trauma, sustabdžiusi jį kone pačioje sezono pradžioje. Vėliau sugrįžęs į trasą lenktynininkas dar ilgai jautė padarinius, tačiau šiandien jis sako visiškai išgijęs, nebejaučiantis nuovargio bei skausmų ir galįs dirbti šimtaprocentine jėga. Visa tai tik dar labiau padidino ekipažo motyvaciją. Pradinis „Juta Racing“ tandemo tikslas 2017 metais – Lietuvos ralio čempionatas. Vis dėlto, jei aplinkybės susiklostys sėkmingai, V. Švedas neatmeta galimybės pasirodyti kuriame nors iš Europos ralio čempionato etapų netolimoje šalyje, pavyzdžiui, Latvijoje ar Lenkijoje.