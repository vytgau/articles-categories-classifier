Kaip rašoma patronuojančios bendrovės „Daimler“ pranešime žiniasklaidai, naujos kartos G klasės modelis pasižymi pagerintais galios ir valdymo parametrais, elektroninių pagalbininkų gausa ir maksimaliu saugumu. Visiškai nauja važiuoklė, dinaminio valdymo sistema su skirtingais važiavimo režimais ir trys visiškai blokuojami diferencialai padidina automobilio pravažumą ant bent kokios dangos. „Naujoji G klasė pakelia kartelę aukščiau iš esmės visose srityse – tiek galimybėse kelyje, tiek bekelėje, tiek komforto aspektais. Mūsų ilgiausiai tebegaminamas modelis turi viską, kad pratęstų savo sėkmės istoriją“, – tikino „Daimler AG“ valdybos narys Ola Kalleniusas. „Technologiškai tokios ikonos gamyba buvo iššūkis ir galimybė tuo pačiu. Kiekvienai daliai, kiekvienam varžtui teko daugybė kruopštaus darbo“, – jam antrino „Mercedes-Benz“ visureigių produkto grupės vadovas, Dr. Gunnaras Guthenke.  Naujasis visureigis išoriškai pakito labai nedaug, tik tapo 53 mm ilgesnis ir 121 mm platesnis nei pirmtakas. Dėl to automobilyje atsirado daugiau erdvės keleiviams. O, štai, salone įvyko atnaujinimas iš pagrindų, nors ne viena detalė irgi primena ankstesnius G klasės automobilius. Anot gamintojų, interjeras dabar labiau „susigrojęs“ su išorės išvaizda. Prietaisų skydelis primena E ir S klasės sedanus – skaitmeninis 12,3 colių įstrižainės ekranas tiesiai priešais vairuotoją ir tokio pat dydžio už papildomą mokestį užsakomas centrinis displėjus. Po matine stiklo danga abu ekranai susilieja į vieną didelį monitorių. Centrinėje konsolėje sumontuotas lietimui jautrus valdiklis leis rečiau nukreipti akis nuo kelio, daugybę prietaisų taip pat galima valdyti atskirais mygtukais ar ant vairo. Klientams bus siūloma pasirinkti ergonomiškas daugiakontūrines sėdynes su daugybe papildomų funkcijų. Gamintojai žada, kad taip vadinamą kopėčių tipo rėmą išsaugojęs visureigis su trimis diferencialų blokiruotėmis, palėtintoju ir elektroniniais asistentais išliko tikras bekelės meistras, turintis net 27 cm priekinės ašies prošvaisą ir 24,1 cm tarp ašių. Įveikiamos brastos gylis išaugo nuo 60 iki 70 cm gylio, galimi posvyrio kampai padidėjo 1-7 laipsniais, padidinta ir amortizatorių eiga. Už papildomą mokestį galima rinktis adaptyvią pakabą su reguliuojamais amortizatoriais, o tarp važiavimų režimų vairuotojas gali rasti specialią parinktį bekelei. Be to, lengvesnių medžiagų ir lydinių naudojimas leido visureigiui „numesti“ apie 170 kg svorio. „G 500“ modelyje sumontuotas 4 litrų darbinio tūrio V8 benzininis variklis su dviem turbinom, pasiekiantis 422 AG galią ir 610 Nm sukimo momentą, kuriuos ratams perduos 9 laipsnių automatinė pavarų dėžė, kurią valdo specialiai visureigiui sukurta programinė įranga. Kol kas apie kitus variklius ar pavarų dėžes gamintojas nepraneša. Sumontuotas naujas elektromechaninis vairo stiprintuvas leido įdiegti parkavimo asistentą ir kitas vairavimo pagalbos elektronines sistemas. Naujasis modelis rinkoje debiutuos šių metų birželį. Vokietijoje jo pradinė numatoma kaina sieks 107 tūkst. eurų. Anot gamintojo, tai reiškia, kad modelis iš esmės kainuos tiek pat, kiek ir jo pirmtakas.