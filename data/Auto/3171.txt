„Šia apklausa tikimės ne tik sužinoti, kaip sostinės vairuotojai vertina mokamą stovėjimą, bet ir įvertinti jų pačių vairavimo įpročius – kaip dažnai jie naudojasi automobiliais, kokiu tikslu jie vyksta į centrinę miesto dalį. Aiškinsimės ir tai, pagal kokius kriterijus vairuojantieji renkasi stovėjimo vietą, kaip vertinama pateikiama informacija apie vietinę rinkliavą ir kita“, – teigia SĮ „Susisiekimo paslaugos“ direktorė Modesta Gusarovienė. Anot M. Gusarovienės, vilniečių ir miesto svečių taip pat bus atsiklausta, ar juos tenkina mokamo stovėjimo kokybė, ar patogus vietinės rinkliavos mokėjimas. Jos teigimu, gauti rezultatai taps geru pagrindu vertinant ir pačios įmonės teikiamų paslaugų kokybę. „Tokią apklausą atlikome ir praėjusiais metais. Turėdami šių ir 2016 metų apklausų rezultatus galėsime įvertinti, kaip per metus pasikeitė vairuotojų įpročiai, ar keitėsi ir mūsų pačių veiklos vertinimas. Todėl kviečiame vairuotojus aktyviai dalyvauti apklausoje“, – sako SĮ „Susisiekimo paslaugos“ direktorė. Tyrimo metu bus apklausiami tik tie vairuojantys asmenys, kurie naudojasi vietine rinkliava apmokestintomis stovėjimo vietomis. Respondentai bus parinkti atsitiktinės atrankos metodu, o reprezentatyvumas bus užtikrintas apklausėjams apklausiant skirtingose rinkliavos zonose automobilius statančius vairuotojus pagal proporcingumo principą. Vairuotojai bus apklausiami tik tomis valandomis, kada renkama vietinė rinkliava.