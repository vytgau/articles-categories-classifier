„Daugiausiai nelaimių įvyksta prieš savaitgalį ir iš karto po jo, kuomet vairuotojai ir kiti eismo dalyviai atsipalaiduoja ir nepaiso Kelių eismo taisyklių bei saugumo reikalavimų. Puiku, kad policijos dėmesys ir susirūpinimas saugiu eismu yra palaikomas, ir kartu su partneriais pradedame kampaniją pačiu aktualiausiu metu“, – sako Lietuvos kelių policijos tarnybos viršininkas Vytautas Grašys, susitikęs su automobilių dalinimosi tinklo „CityBee“ vadovu Luku Yla. „Teikiame prioritetą saugiam eismui ir siekiame, kad prie „CityBee“ automobilių vairo sėdę vairuotojai papildytų drausmingų eismo dalyvių gretas, todėl ant kiekvieno automobilio esame nurodę telefono numerį, kuriuo galima pranešti apie vairavimo pažeidimus. Taip vairuotojams skiepijame suvokimą, kad nuo jų asmeninio elgesio labiausiai ir priklauso avaringumas šalies keliuose“, – sako L. Yla. Lietuvos kelių policijos tarnyba ir „CityBee“ primena vairuotojams dažniausias nelaimių keliuose priežastis ir ragina būti atsakingais ir kultūringais eismo dalyviais. Chuliganiškas vairavimas Chuliganiškas elgesys keliuose yra netoleruotinas pažeidimas, dažnai lemiantis tragiškus eismo įvykių padarinius. Baudos už chuliganišką vairavimą siekia nuo 115 iki 579 eurų, o vairuotojo pažymėjimo galima netekti net iki dvejų metų. Jei chuliganišku elgesiu „pasižymėjo“ vairuoti teisės neturintis asmuo, piniginė bauda padvigubėja. Pasak L. Ylos, „CityBee“ gavus pranešimą apie pavojingą ir chuliganišką vairuotojo elgesį, visuomet atkreipiamas dėmesys. „Jei pranešimai pasitvirtina, nedrausmingus vairuotojus perspėjame keisti elgesį kelyje. Jei į perspėjimus neatsižvelgiama ir elgesys nepasikeičia, tuomet imamės griežčiausių prevencijos priemonių: sustabdome galimybę naudotis „CityBee“ paslaugomis, taip pat, priklausomai nuo situacijos, galime skirti 300 eurų mokestį, kuris yra numatyta paslaugų sutartyje už sutarties pažeidimus. Tikime vairuotojų sąmoningumu ir geronoriškumu, todėl tokių priemonių tenka imtis retai“, – teigė L. Yla. Greičio viršijimas Pasak V. Grašio, lietuviai yra mėgėjai paspausti greičio pedalą. Neseniai policijos vykdytos akcijos „Greičio maratonas“ metu, vien kelyje „Via Baltica“ per savaitę užfiksuoti 5303 greičio viršijimo atvejai. Siekiant auklėti ir drausminti „greičio mėgėjus“, įstatymas numato teisės vairuoti atėmimą, viršijus leistiną greitį daugiau nei 30 km/val. Pasak L. Ylos, „CityBee“ didelį ir nuolat pasikartojantį greičio viršijimą traktuoja kaip pavojingą ir chuliganišką elgesį kelyje. Vairavimas apsvaigus Kas dešimtas nukentėjęs eismo įvykio metu traumą patyrė dėl apsvaigusio vairuotojo kaltės. Ir tai nekeista: alkoholis ir psichotropinės medžiagos sulėtina vairuotojo reakciją nuo dešimtadalio iki trečdalio, todėl eismo įvykis atsitinka dėl negebėjimo reaguoti ir priimti teisingą sprendimą. Lietuvos kelių policijos tarnybos viršininkas paminėjo, kad visuomenės nepakantumas neblaiviems vairuotojams, augantis sąmoningumas ir aktyvi policijos veikla duoda vaisių: neblaivių vairuotojų sukeliamų avarijų sumažėjo ketvirtadaliu. „Mes taip pat griežtai kovojame su apsvaigusiais vairuotojais. Tokie asmenys netenka draudimo ir turi padengti visus avarijos metu padarytus nuostolius. Maža to, juos vertiname kaip neatsakingus paslaugos naudotojus, todėl jie praranda galimybę ateityje naudotis mūsų paslaugomis“, – sako „CityBee“ vadovas. Naudojimasis mobiliaisiais įrenginiais Mobilieji telefonai gerokai palengvino žmonių gyvenimą, tačiau prie vairo jie tapo tikra pragaištimi. Šis įprotis yra labai pavojingas, vairuojant ne tik kalbama, bet rašomos žinutės, naršomi socialiniai tinklai ar net žaidžiama. Pasak V. Grašio, naudojimasis laisvų rankų įranga yra labai svarbus. Vairuotojų drausmingumą nuo šių metų keliuose pradėjo kontroliuoti ir išskirtinis, ypatinga įranga aprūpintas nežymėtas policijos automobilis, o piniginė bauda siekia 90 eurų. Nuo metų pradžios šalies keliuose žuvo 68 žmonės, dar daugiau nei 1400 buvo sužeista eismo įvykių metu. V. Grašys akcentuoja, kad per kelerius metus buvo įgyvendinta daug saugaus eismo iniciatyvų, o žuvusiųjų ir sužeistųjų skaičius nuosekliai mažėja. Tačiau ir viena prarasta gyvybė yra per didelė kaina, todėl nuolat priminti vairuotojams, kad vairavimas yra ne tik privilegija, yra būtina.