„Į Dakarą važiuojame varžytis su geriausiomis pasaulio komandomis. Tai ir puiki galimybė ne tik pasauliui priminti Lietuvą, tačiau ir parodyti tautiečiams, kad galime būti konkurencingi net nebūdami dideli. Jausdamas šalies gyventojų paramą mūsų žygiui, jaučiu pareigą suteikti jiems progą iš arti pamatyti naująjį bolidą“, – sako B. Vanagas. Kaip ir kiekvienais metais garbingiausią vietą automobilyje užims pagrindinis Lietuvos simbolis Vytis. Į bolido pristatymą atvyksta ir B. Vanago šturmanas Dakare lenkas Sebastianas Rozwadowskis. Jei spės, renginio pradžioje aikštėje pasirodys aplink pasaulį „Toyota Corolla“ 50-mečio proga keliaujantis Vitoldas Milius. Karšta arbata nemokamai vaišins Lietuvos šaulių sąjungos Karaliaus Mindaugo šaulių 10-osios rinktinės šauliai, tarp kurių bus ir žinomas hiphopo atlikėjas Gabrielius Liaudanskas-Svaras. „Noriu pakviesti vilniečius ir miesto svečius pusvalandžiui atvykti į Rotušės aikštę. Drauge su komanda papasakosime apie naująjį bolidą ir mūsų pasirengimą Dakaro raliui. Galėsime pabendrauti ir drauge nusifotografuoti. Šiais metais tokios galimybės daugiau nebus, nes technika netrukus išvyksta į Pietų Ameriką“, – sako B.Vanagas. „General Financing team Pitlane“ komandai priklauso geriausias Lietuvos ir Baltijos valstybių rezultatas Dakaro ralio istorijoje. Tai – 2015 m. iškovota pergalė privačių komandų įskaitoje ir 24-oji vieta bendroje Dakaro ralio įskaitoje. 2017 metų Dakare „General Financing team Pitlane“ komanda turės įveikti daugiau nei 10 tūkstančių kilometrų trasą, kuri drieksis per tris Pietų Amerikos valstybes: Paragvajų, Argentiną ir Boliviją.