Kaip rašoma pranešime žiniasklaidai, iš viso šiame etape lenktyniavo beveik 300 sportininkų iš viso pasaulio. J. Jonušis šiemet kaunasi suaugusiųjų klasėje OK, po to kai pasikeitus taisyklėms netikėtai „išaugo“ „OK Junior“ klasę. Į „7 Laghi“ trasą susirinko visi stipriausi lenktynininkai, nes istoriškai taip susiklostė, kad būtent WSK lenktynių serijoje visi ruošiasi Europos čempionatui ir tradiciškai būtent čia susikauna stipriausios komandos ir greičiausi sportininkai. Po pirmojo etapo šioje lenktynių serijoje J. Jonušis buvo 8 vietoje, todėl komanda į šias lenktynes dėjo daug vilčių, kurios pasiteisino jau nuo pat pirmųjų ratų. Jau pirmose treniruotėse vilnietis parodė geriausią laiką savo klasėje. Tiesa, pirmąją lenktynių dieną įvyko ir nedidelė koalizija – lenktynių organizatoriai prie J. Jonušio pavardės pridėjo ne lietuvišką, o Latvijos vėliavą. „Net nemačiau, kad netikėtai tapau latviu, – juokiasi J. Jonušis. – Mūsų komandos vadovas Danilo Rossi, pastebėjęs klaidą, paprašė organizatorių grąžinti teisybę ir jau kvalifikacijoje vėl tapau lietuviu.“  Lietuviui darosi itin palanku lenktyniauti šlapioje trasoje. Pirmą lenktynių dieną pylė lietus ir J. Jonušis buvo tiesiog nesustabdomas. Po kvalifikacinių važiavimų lietuvis užėmė 4 vietą savo grupėje. Trasa ėmė džiūti ir pravažiuoti vieną greitą ratą darėsi panašu į loteriją, kurioje lietuviui pavyko ištraukti ne prasčiausią bilietą – už jo nugaros liko kelios dešimtys itin tituluotų ir gerokai vyresnių varžovų. Kitą dieną trasa ėmė džiūti, tačiau vilnietis nemažino tempo – pirmajame atkrintamajame važiavime finišavo puikioje 5 vietoje. Tai nuteikė puikiai, bet kituose važiavimuose ėmė kamuoti technika. Antrajame važiavime ant J. Jonušio gokarto užšoko varžovas. Rezultatas – sulaužytas radiatorius ir perkaitęs variklis bei 18 vieta. Trečias važiavimas ir vėl nesėkmė – sugedo J. Jonušio gokarto variklis ir lietuvis nepasiekė finišo, užėmė tik 21 vietą. Teko viską įrodinėti pusfinalyje. „DR Racing“ komanda pirmą kartą dalyvauja OK klasėje, todėl dabar ne tik J. Jonušis, bet ir visa komanda mokosi, tobulina techniką, vyksta trūkumų paieška, jų šalinimas ir t.t. „Nežinome kodėl, tačiau per praėjusį savaitgalį sugedo, ar liaudiškai tariant „užkalė“ net du varikliai. Galbūt dėl to perkaitimo, kai mano varžovas nulaužė radiatorių, o gal dėl kitų priežasčių. Tikslios diagnozės komandos inžinieriai dar nenustatė“, – jau po finišo sakė J. Jonušis. Po atkrintamųjų važiavimų J. Jonušis buvo klasifikuotas 27 vietoje ir pusfinalyje jam startuoti iš rikiuotės vidurio, o tai visada yra didžiulė loterija. Savąjį pusfinalį Justas pravažiavo puikiai – finišavo 11 vietoje. Finale „sudie“ ištarė ir antrasis lietuvio variklis ir „DR Racing“ komandos lyderis buvo klasifikuotas 28 vietoje. Po šio etapo lietuvis iš 8 vietos bendroje įskaitoje nukrito į 15, tačiau dėl to nei jis, nei jo komandos vadovas nenusiminė. Šios lenktynės komandai suteikė daug pozityvumo. „Aišku viena – greičio, bent jau šlapioje trasoje, mes turime tikrai pakankamai, o ir sausoje atrodėme stiprūs. Svarbiausia, žinau, kad galiu kautis su lyderiais ir tikiuosi tokį tempą išlaikyti kitame etape. Dar prieš sezoną galvojome, kad bus sunkiau, todėl tikrai nenusimenu“, – po lenktynių pasakojo J. Jonušis. Kitas, trečiasis WSK „Super Master Series“ čempionato etapas vyks „La Conca“ lenktynių trasoje Italijoje po dviejų savaičių.