Ši „Audi“ yra iš kontrabandininko konfiskuotas automobilis. Pernai muitininkams ėmus taikyti naują praktiką – iš kontrabandininkų konfiskuoti ir tarnybai tinkamas mašinas perdaryti į Muitinės mobiliųjų grupių pareigūnų automobilius – sėkmingai pavyko valstybės reikmėms pritaikyti konfiskuotą „Audi Q7“ visureigį. Jis buvo perdažytas, panaikintos jame buvusios slėptuvės, viduje įrengta moderni kontrabandos aptikimo įranga bei įdiegtos keliuose patruliuojančių muitininkų darbe reikalingos technologijos, automobilio istoriją atskleidžia departamento pareigūnai. Technologijoms, beje, muitininkai taip pat sutaupė. Modernią automobilyje įdiegtą įrangą jie nusipirko iš Norvegijos finansinio mechanizmo projekto „Šengeno bendradarbiavimas ir kova su tarptautiniu organizuotu nusikalstamumu, įskaitant prekybą žmonėmis ir klajojančias nusikalstamas grupuotes“ lėšų. Įranga įdiegta ne tik šiame „Audi“, šio projekto lėšomis aprūpintos ir kitos muitinės mašinos – iš viso net 50 automobilių.  Iš norvegų finansuoto projekto lėšų muitinė įsigijo ir specializuotą analizės programą (SPĮ), padedančią atskleisti nusikaltimus ir atlikti tyrimus. Vieningoje aplinkoje tarpusavyje yra susieta daugiau kaip 20 muitinės tvarkomų ar gaunamų vidinių ir išorinių duomenų šaltinių. Tad visa analitinė informacija valdoma per vieningą centrinę platformą. Taip pat muitinėje įdiegta nauja Geografinių informacinių sistemų platforma, kurioje veikia Mobiliųjų grupių valdymo, užduočių planavimo ir pažeidimų analizės informacinė sistema (MGIS), skirta Muitinės mobiliųjų grupių operatyviam pajėgų valdymui bei kontrolei užtikrinti. Naudojant šią sistemą galima suformuoti užduotis elektronine forma, perduoti jas muitinės mobiliųjų grupių patruliams, stebėti užduočių vykdymą realiu laiku ir gauti rezultatus apie atliktas užduotis. Joje galima analizuoti pažeidimus, atvaizduojant juos žemėlapyje bei stebėti transporto priemonių judėjimą realiu laiku.