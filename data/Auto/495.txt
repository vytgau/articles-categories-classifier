Pagal ketverių metų planą, kuris bus oficialiai pristatytas birželio 1 dieną, FCA rengiasi laipsniškai nutraukti dyzelinių variklių naudojimą visų grupei priklausančių markių modelių automobiliuose, rašo britų verslo dienraštis „The Financial Times“, remdamasis informuotais šaltiniais. FCA priklauso tokios automobilių markės kaip „Jeep“, „Ram“, „Dodge“, „Chrysler“, „Maserati“, „Alfa Romeo“ ir „Fiat“. Anksčiau dyzeliniai automobiliai dominavo Europos rinkoje, tačiau po „Volkswagen“ sukelto „dyzelgeito“ skandalo jų dalis šioje rinkoje gerokai sumažėjo. Automobilių rinkos tyrimų bendrovės „Jato Dynamics“ duomenimis, 2017 metais tokių automobilių pardavimai Europoje sumažėjo 8 proc., o jų bendra rinkos dalis smuko iki 43,8 procento. FCA buvo vienintelė automobilių gamintoja, kuriai pavyko padidinti dyzelinių automobilių pardavimus Europos rinkoje. Šiems automobiliams tenkanti FCA pardavimų dalis paūgėjo nuo 40,4 proc. 2016 metais iki 40,6 procento. Po „Volkswagen“ sukelto skandalo Europoje buvo sugriežtintos taisyklės, o įvairūs miestai ir regionai nusprendė visiškai uždrausti dyzelinių variklių naudojimą. Sektoriaus ekspertų vertinimais, dėl dyzelinių variklių pritaikymo naujoms Europos Sąjungos (ES) taisyklėms jų kaina pakils 20 proc., tuo tarpu elektromobilių gamybos sąnaudos toliau mažės.