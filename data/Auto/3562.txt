Iki varžybų starto likus vos kelioms minutėms, virš Losailo trasos nestipriai palijo. Lenktynių startas buvo kelis kartus atidėtas. O po 45 minučių sportininkams buvo leista startuoti. Iš „pole“ pozicijos lenktynes pradėjęs M. Vinalesas jau pirmame posūkyje nukrito į penktąją vietą. Tuo tarpu čempionato naujokas, „Tech 3“ komandos atstovas, Johannas Zarco į pirmąjį posūkį atvažiavo antras, o sportininkams įveikus pirmąjį ratą prancūzas aplenkė Andrea Iannonę ir įsiveržė į priekį. Sportininkas sėkmingai tolo nuo varžovų. Po šešių ratų J. Zarco persvarą prieš artimiausią varžovą buvo beveik dvi sekundės. Tiesa, sėkmė nuo sportininko nusisuko. Prancūzas krito viename iš trasos posūkių ir pasitraukė iš lenktynių. Iš varžybų pasitraukus J. Zarco į pirmąją vietą pakilo A. Dovizioso, kuris sėkmingai tolo nuo jį persekiojusių Marco Marquezo, A. Iannone, M. Vinaleso ir Valentino Rossi. Varžyboms įpusėjus, pirmąjį penketuką skyrė mažiau nei dvi sekundės. Vienuoliktame lenktynių rate iš kovos dėl pergalės pasitraukė nuo motociklo kritęs A. Iannone. Dar po rato M. Marquezą aplenkė abu „Yamaha“ lenktynininkai. Pirmasis tai padarė M. Vinalesas, o po to ir V. Rossi. Iki finišo likus mažiau nei dešimt ratų, prasidėjo atkakli kova dėl pergalės tarp A. Dovizioso ir M. Vinaleso. Abu sportininkai ne kartą buvo apsikeitę pozicijomis. Iki finišo likus keturiems ratams, M. Vinalesas įsiveržė į priekį ir atrodė, jog nebeužleis pirmosios vietos. Bet dar po vieno rato ispaną aplenkė ir lyderio poziciją susigrąžino A. Dovizioso. M. Vinalesui priešpaskutiniame rate vis dėlto pavyko aplenkti „Ducati“ lenktynininką. Ispanas išsilaikė pirmoje vietoje ir pirmą kartą atstovaujant „Yamaha“ komandai triumfavo pirmose šių metų „MotoGP“ sezono lenktynėse. A. Dovizioso turėjo pasitenkinti antra vieta, o ant paskutinio apdovanojimų pakylos laiptelio užlipo V. Rossi. Kurį laiką dėl prizinės vietos kovojęs M. Marquezas finišo liniją kirto ketvirtoje vietoje, o jo komandos draugas Dani Pedrosa, tik lenktynių pabaigoje įveikęs puikiai važiavusį „Aprilia“ atstovą Aleixą Espargaro, iškovojo penktą vietą. Pirmą kartą „Ducati“ motociklu važiavęs Jorge Lorenzo jau pirmame rate nusirito iš dvyliktos pozicijos į šešioliktą. Ispanas vėliau aplenkė kelis varžovus ir finišavo vienuoliktoje vietoje. Lenktynių rikiuotė: vieta, sportininkas, komanda, laikas) 1. Maverickas Vinalesas „Yamaha“ 38:59.999 2. Andrea Dovizioso „Ducati“ +0.461 3. Valentino Rossi „Yamaha“ +1.928 4. Marcas Marquezas „Honda“ +6.745 5. Dani Pedrosa „Honda“ +7.128 6. Aleixas Espargaro „Aprilia“ +7.661 7. Scottas Reddingas „Pramac Ducati“ +9.782 8. Jackas Milleris „MVDS Honda“ +14.486 9. Alexas Rinsas „Suzuki“ +14.788 10. Jonas Folgeris „Tech3 Yamaha“ +15.069 11. Jorge Lorenzo „Ducati“ +20.516 12. Lorisas Bazas „Avintia Ducati“ +21.255 13. Hectoras Barbera „Avintia Ducati“ +28.828 14. Karelas Abrahamas „Aspar Ducati“ +29.123 15. Tito Rabatas „MVDS Honda“ +29.470 16. Polas Espargaro KTM +33.601 17. Bradley Smithas KTM +39.704 18. Samas Lowesas „Aprilia“ +47.131 – Danilo Petrucci „Pramac Ducati“ - – Andrea Iannone „Suzuki“ - – Alvaro Bautista „Aspar Ducati“ - – Johannas Zarco „Tech3 Yamaha“ - – Calas Crutchlow „LCR Honda“ -