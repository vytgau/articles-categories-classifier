„Lenktynėms buvome pasiruošę stipriai. Automobiliui buvo atlikta daug modifikacijų bei pašalintos prieš tai atsiradusius kaitimo problemos. Tačiau lenktynės tikrai nebuvo lengvas pasivaikščiojimas. Ne viskas klostėsi pagal planą, turėjome netikėtų techninių problemų, kurios nė akimirkai neleido atsikvėpti nei vairuotojams, nei komandos mechanikams“, – po lenktynių kalbėjo komandos vadovas Tomas Škultinas. Dar prieš prasidedant lenktynėms, treniruočių metu, komanda atrado optimalų automobilio reguliavimą, kuris leido tolygiai dilti padangoms, kurių buvo sunaudota dviem vienetais mažiau, nei planuota prieš lenktynes. Varžybas Palangoje komanda pradėjo iš 18-os pozicijos, o praėjus dviem valandoms jau važiavo 7-oje bendros įskaitos vietoje. Tačiau dar po pusantros valandos komanda susidūrė su netikėta stabdžių sistemos problema. Tuo metu prie vairo sėdėjęs D. Kablys starto-finišo tiesiojoje prieš gesinimo zoną pajuto, kad automobilyje dingo stabdžiai. Šią zoną prašokti pavyko, o toliau sekęs 180 laipsnių posūkis lenktynininkui buvo rimtas išbandymas. Geros reakcijos dėka pavyko išvengti kontakto su priekyje esančiais betono blokais, o posūkis buvo įveiktas slystant šonu per žolę. „Neplanuotai, po trijų su puse valandos, visiškai sudilo priekinės kairės pusės stabdžių kaladėlės, kurios pagal planą turėjo laikyti 5 valandas. Įtarėme, kad tai sukėlė techninis stabdžių apkabos gedimas. Kadangi neturėjome kuo jos pakeisti, tai nutarėme važiuoti taip, kaip yra. Labai džiaugiuosi, kad šioje lenktynių stadijoje Dainius išsaugojo automobilį ir jį sugrąžino į serviso zoną“, – sakė T. Škultinas.  Taigi po šio netikėto sustojimo, į trasą automobilis grįžo 14-oje pozicijoje. Per kitas dvi valandas dėl stabdžių problemų vairuotojai vėl padarė kelias klaidas, dėl to buvo apgadinta tiek kairė, tiek dešinė automobilio priekinė dalis. Po šių incidentų „Lexus IS F“ teko užsukti į boksus, kad mechanikai apžiūrėtų automobilį. Laimei, per šiuos įvykius niekas rimčiau nebuvo pažeista, tačiau komanda po 6 valandų lenktynių buvo smuktelėjusi į šešioliktą poziciją. Lenktynių eigoje dar tris kartus teko sukti į boksus ir keisti tos pačios pusės sudilusias stabdžių kaladėles. Mechanikai atlikinėjo neįmanomus dalykus, stengdamiesi automobilį sugrąžinti atgal į trasą. Dėl kaladėlių problemų buvo išsilydęs ir visiškai sugedęs stabdžių nuorinimo mechanizmas, kuris tiesiog vietoje buvo perdarytas ir patobulintas, kad tik automobilis galėtų važiuoti toliau. Visų varžybų metu komandos vairuotojai finišo link lėkė „be stabdžių“ tiek perkeltine, tiek tiesiogine prasme, o mechanikai dirbo maksimaliai greitai ir netaupydami jėgų. „Džiaugiuosi, kad mechanikų ir vairuotojų pastangomis pavyko pasiekti finišą, o vienuolikta vieta šią itin sudėtingą dieną yra tikrai aukštas pasiekimas. Taigi noriu padėkoti visiems komandos nariams pavyzdingai dirbusiems per varžybas, žmonėms, padėjusiems paruošti automobilį lenktynėms, rėmėjams ir „Lexus Team LT“ sirgaliams (komandą „pitbox“ zonoje aplankė daugiau nei 200 žmonių) kurių stiprus palaikymas visų lenktynių metu motyvavo judėti tik į priekį, finišo link. Lyginant su pernai metais, šiemet automobilis buvo maždaug pusantros sekundės greitesnis viename rate. Taip pat, visos komandos vardu, labai dėkoju šių lenktynių organizatoriams už puikų renginį“, – sakė T. Škultinas.