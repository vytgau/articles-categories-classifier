Prie šeštojo Lietuvos ralio čempionato etapo starto stojo daugiau nei 30 ekipažų iš Lietuvos, Latvijos bei Lenkijos. Ralio organizatorius VŠĮ automobilių sporto klubas „AJAGS“ lenktynininkams paruošė 276,73 km maršrutą, iš kurio 115,12 km driekėsi greičio ruožai. Jų iš viso buvo devyni. Ralio išvakarėse, penktadienį, vykusios spaudos konferencijos metu greičiausieji lenktynininkai ne itin noriai dėstė savo tikslus, tačiau jie akcentavo, kad čia laukiama įdomios kovos ir gero laiko praleidimo. Pirmajame greičio ruože geriausią rezultatą užfiksavo Giedrius Notkus ir Dalius Strižanas su „Mitsubishi Lancer EVO IX“. Deividas Jocius ir Donatas Zvicevičius su tokiu pat automobiliu atsiliko 7 sekundes. Trečią laiką parodė Vytauto Švedo ir Žilvino Sakalausko duetas su „Lancer EVO X“. Jie nugalėtojams čia pralošė 10,6 sek. Antrajame greičio ruože geriausią tempą pavyko išlaikyti latvių ekipažui. Tai Janis Vorobjovs ir Ivo Pūkis, važiuojantys su „Mitsubishi Mirage“ automobiliu. Ir vėl greitas buvo Giedrius Notkus, kuris latvių ekipažui pralošė tik 1,3 sek. Deividas Jocius buvo trečias, atsilikęs 4,8 sek. Trečias greičio ruožas – lygiai toks pats kaip pirmas. Pirmi du greičiausi lenktynininkai jame – taip pat tie patys. G. Notkus – pirmas, D. Jocius – antras. Skirtumas tarp jų vos 0,8 sek. J. Vorobjovs šįkart buvo trečias, nusileidęs 4,4 sek. O čia pat už jo, 1,5 sek. atstumu ir Vytautas Švedas. Ketvirtajame greičio ruože – antrasis J. Vorobjovs atsakas Giedriui. Latvis lietuvį pranoko 4,1 sek. Trečias buvo Deividas Jocius, atsilikęs 10,1 sek. Po keturių greičio ruožų lenktynininkų laukė serviso zona, kur valandą laiko mechanikai galėjo remontuoti jų automobilius. Susumavus visų pasirodymą, po keturių greičio ruožų pirmas žengė Giedrius Notkus. Janis Vorobjovs nuo jo buvo atsilikęs 10,3 sek. Trečioji vieta priklausė Deividui Jociui – jo deficitas 17,3 sek. Ketvirtas – Vytautas Švedas, atsilikęs 30,6 sek., o penketuką užbaigė A. Mikhaylov ir Normunds Kokins, atsilikę jau 1 min. 48,8 sek. Pailsėję lenktynininkai pradėjo antrąją Druskininkų ralio dalį. Ir penktajame greičio ruože sąlygas vėl diktavo J. Vorobjovs, tačiau Giedrius Notkus ir Vytautas Švedas buvo čia pat už jo. Jie abu finišo liniją kirto vienodai atsilikę nuo latvio – 2,7 sek. Ketvirtas buvo Benediktas Vanagas, pralošęs 8 sek. Itin nesėkmingas šis ruožas buvo puikiai važiavusiam Deivido Jociaus ir Donato Zvicevičiaus ekipažui. Jie vertėsi. Šeštąjį ruožą ir vėl pirmas įveikė J. Vorobjovs, pralenkęs G. Notkų 6,7 sek. V. Švedas buvo trečias, atsilikęs 14,6 sek. Ketvirtas – B. Vanagas. Septintajame – greičiausiųjų ketvirtukas nepasikeitė. Janis – pirmas. Giedrius jam pralošė 4 sekundes. Vytautas atsiliko dar 8,4 sek., o Benediktas – dar 3,1 sek. Likus dviem greičio ruožams iki Druskininkų ralio pabaigos bendroje įskaitoje pirmu numeriu žengė Janis Vorobjovs. Jo pranašumas prieš Giedrių Notkų buvo 3,1 sek. Trečioji pozicija priklausė Vytautui Švedui – atsilikimas 46 sek. Dar dviejų minučių atstumu nuo Vytauto – ketvirtoje pozicijoje žengė B. Vanagas. O dar 15,2 sek. atstumu, penktoje vietoje – A. Mykhailov. Gaila, bet priešpaskutiniame greičio ruože likimas neleido įvykti bekompromisei kovai tarp Janio ir Giedriaus. Pastarasis čia prakirto ratą, prarado daug laiko ir antrą poziciją bendroje įskaitoje. Į ją šoktelėjo Vytautas Švedas, laimėjęs aštuntąjį greičio ruožą. Jis 16,2 sek. pralenkė Benediktą Vanagą ir 16,6 sek. – latvį Rolands Jaunzems. Giedrius šiame ruože dėl pramušto rato prarado daugiau nei vieną minutę, finišuodamas aštuntas, o jo atsilikimas bendroje įskaitoje išaugo net iki 53,8 sek. Prieš paskutinį greičio ruožą Janis Vorobjovs turėjo užtikrintą persvarą, Vytautas Švedas nuo jo buvo atsilikęs 23 sek. Atstumu. Devintasis greičio ruožas vyko tamsoje. Ralio organizatoriai etapo pabaigai pasistengė sukurti itin įdomias sąlygas, mat naktiniuose greičio ruožuose gali viskas kardinaliai pasikeisti. Tamsoje geriausiai naviguoti sekėsi Giedriui Notkui, kuris 12,5 sek. pralenkė latvį.Trečias čia buvo Vytautas, atsilikęs 25,9 sek. Bendroje „Rally Classic Druskininkai“ įskaitoje Janis Vorobjovs užėmė pirmąją vietą. Jis taip pat tapo ir 2017 metų Lietuvos ralio čempionu. Antras Druskininkuose buvo Vytautas Švedas, atsilikęs 36,4 sek. Giedrius Notkus turėjo tenkintis trečiąja vieta. Iki antros pozicijos jam pritrūko 4,9 sek. Ketvirtas ralį baigė Benediktas Vanagas su nauju šturmanu Aisvydu Paliukėnu. Ekipažas važiavo „Škoda Fabia R5“ automobiliu. Penketuką užbaigė Rolands Jauzems. Dvejais ratais varomų automobilių įskaitoje greičiausias buvo Egidijaus Valeišos ir Povilo Reiso ekipažas su „BMW M3“ automobiliu. Bendroje Druskininkų ralio įskaitoje jie užėmė 7 poziciją. 