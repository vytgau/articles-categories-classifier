Smalininkų kartodromas – itin greita trasa, greičiausios tarptautinės KZ2 klasės kartai čia gali išvystyti gerokai didesnį nei 150 km/val. greitį. Kadangi šios trasos posūkiai yra tikrai greiti, sportininkams čia reikia ir gero fizinio pasirengimo, kad išlaikytų tempą per visą važiavimą. Kartodromo tribūnas sausakimšai užpildę žiūrovai neliko nusivylę – paskutinėse šių metų čempionato lenktynėse netrūko įtemptos kovos ir efektingų akimirkų. Itin įspūdingai atrodė brangiausios ir greičiausios KZ2 klasės techniką pilotuojančių sportininkų važiavimai – Smalininkų kartodrome varžėsi net 15-a galingiausią techniką pasirinkusių lenktynininkų. Sportinės kovos aršumą šioje klasėje geriausiai iliustruoja tas faktas, kad KZ2 finale antrą vietą užėmęs Baltijos šalių čempionas Paulius Paškevičius nuo Europos trasose Lietuvos vardą garsinančio Justo Jonušio atsiliko tik dviem šimtosiomis sekundės. Tiesa, LKF Lietuvos kartingo čempionate akį traukia ne tik įspūdingi greičiausių klasių važiavimai. Kartingas – tai ir šeimos sportas. Greta greičiausiose europinėse klasėse važiuojančių vyrų čia varžosi ir daug pirmuosius žingsnius lenktynių pasaulyje žengiančių vaikų, kurie Smalininkų kartodrome atkakliai kovojo dėl paskutinio čempionato etapo taškų. „Micro“ klasės finale greičiausias buvo Dovydas Gudelevičius iš „JC United“ ekipos, „Mini“ klasėje finalinį važiavimą laimėjo Ferapontas Barinovas iš „Lenktynių linija“ komandos, „Rotax Junior“ klasėje pirmas buvo Dajus Dabašinskas iš tos pačios „Lenktynių linijos“ ekipos. „KZ2“ finale greičiausias buvo J. Jonušis iš „JJ Racing“, antras – P. Paškevičius iš „Paske Racing“ ekipos, o trečią vietą užėmė Laurynas Razas iš „Razas Motorsport“.  Suskaičiavus preliminarius rezultatus jau galima išvardinti ir 2017 m. Lietuvos kartingo čempionus. „Micro“ klasėje Lietuvos čempionu tapo Laurynas Žadeika, antru liko D. Gudelevičius, o trečias Markas Usevičius. „Micro“ klasės komandinėje čempionato įskaitoje pirmoji vieta atiteko „Pilėnų“ ekipai. „Mini“ klasėje čempiono titulas atiteko F. Barinovui, antras liko Edgaras Kelmas, trečias – Laurynas Žadeika. „Mini“ klasės komandinėje čempionato įskaitoje pirmoji vieta atiteko „Lenktynių linijos“ ekipai. LKF čempionato nugalėtoju „Rotax Junior“ klasėje tapo D. Dabašinskas, antroji vieta atiteko Ignui Kaseliui, o trečias liko Martynas Morkis. „KZ2 Masters“ pogrupyje Lietuvos čempionu tapo Gytis Melzbakas, Vytautas Surdokas liko antras, o trečias – Rytis Bartusevičius. Na o greičiausioje „KZ2“ klasėje Lietuvos čempionu tapo P. Paškevičius. Antrą vietą šioje klasėje užėmė J. Jonušis, o trečias – Evaldas Dzialtuvas. „KZ2“ klasės čempione tarp komandų tapo „Paske Racing“ ekipa, antra vieta atiteko „JJ Racing“ komandai, o trečioje vietoje liko „Pilėnų“ ekipa.