Šį kartą triumfavo abu broliai kartu, o titulų karaliui Jonui tai buvo jau rekordinė septintoji pergalė per 18 metų varžybų istoriją. Jo brolis Ignas Palangoje nugalėjo trečią kartą, o lenktynes užbaigusiam E. Valeišai tai buvo pirmoji pergalė. Ilgai kovoję su „Palanga Spa Hotel by EMG Motorsport“ komanda, kurios sudėtyje varžėsi Nemunas Dagilis, Steve'as Van Bellingenas bei Ate de Jongas, „Skuba Dream“ vyrai galėjo atsikvėpti dar likus paskutiniams 85 ratams, kai jų pagrindinius varžovus ištiko nesėkmė. Antroje pozicijoje tuo metu važiavęs S. Van Bellingenas siauroje trasos dalyje posūkyje nesuvaldė savo „Porsche 911“ ir trenkėsi į atitvarus galine dalimi, o tada – ir priekine. Būtent šis, aušinimo sistemą sugadinęs, smūgis palaidojo dėl nugalėtojų titulo kantriai taip pat kovojusios ekipos šansus, mat automobilio apgadinimai buvo kritiniai. Belgui belieka guostis tuo, kad būtent jis užfiksavo greičiausią rato įveikimo laiką lenktynių metu – 1 min. 11,659 sek. Pergalė nugalėtojams tapo dar malonesnė, mat antra finišavo antroji „Skubos“ ekipa – „Skuba Racing Team“ su „BMW M3 V8 BigDaddy“ automobiliu, kurį pilotavo Džiugas Tovilavičius, Marius Slaboševičius ir Karolis Šikšnelis, nuvažiavę 8 ratais mažiau. Trečia vieta džiaugėsi belgų „Qvick VR Racing“ komanda su ugnimi spjaudančiu „Marc Cars BMW M2 V8“ bolidu. Ji lenktynių pradžioje net pirmavo, o varžybų pabaigoje kovodama dėl prizininkų pozicijos įveikė Nyderlandų „Mojo Lounge JR Motorsport“ atstovus su „BMW E46 GTR“, nepaisant to, kad bene pačiu netinkamiausiu metu reikėjo ir pasipildyti degalų ir pakeisti vairuotoją. Tačiau džiaugsmas nebuvo ilgas. „Qvick VR Racing“ ekipa galutinėje lenktynių įskaitoje kotiruojama nuo laimėtojų atsilikusi 10 ratų. Trijų papildomų ratų bauda juos apdovanojo budrūs lenktynių teisėjai, nepraleidę pro akis fakto, kad vienas ekipos sportininkas nepailsėjęs valandos, kaip reikalauja šių lenktynių nuostatai, po 57 minučių pakeitė kolegą. Tad ketvirtąja vieta buvo priversti tenkintis belgai Erikas Qvickas, Dirkas Van Rompuy'is ir Nico Verdonckas, kuriam buvo patikėtas finišas. Trečiąją poziciją pačioje lenktynių pabaigoje paveržę „Mojo Lounge by JR Motorsport“ lenktynininkai su „BMW E46 GTR“ belgas Wardas Sluysas, amerikietis Basas Schoutenas ir olandas Danielis Colembie irgi neslėpė džiaugsmo. Aukštą penktąją vietą su „Volkswagen Golf GTI TCR“ iškovojo „Nero-GSR Racing Team“ lenktynininkai Ernesta Globytė, Dainius Matijošaitis, Nerijus Malaševičius ir Eugenijus Misiūra. Jie nugalėtojams pralaimėjo 12 ratų. 16 ratų atsilikę nuo laimėtojų šešti su „Seat Leon“ finišavo „Igorio lankų“ trio - Igoris Ivanovas, Kęstutis Vilkas ir Sigitas Ambrozevičius, kuriems ši pozicija – tikrai garbinga ir net gal kiek netikėta.  Ypatingai nepasisekė prieš lenktynių startą favoritų nugalėti poziciją užėmusiai „Exit Palanga by Algirdai“ komandai, kurios lenktynininkai Ramūnas Čapkauskas, Deividas Jocius, Andrius Jasionauskas ir Saulius Girdauskas su „Aquila CR1“ bolidu penktadienį laimėjo kvalifikacinius važiavimus. Pirmieji startavę sportininkai jau pirmame rate prarado lyderių poziciją, o vėliau ekipą pradėjo persekioti tikra nesėkmių lavina. Ekipos vadovai dar po kvalifikacijos užsiminė ir apie netikėtai iškilusią problemą – pradėjusį leisti tepalus alyvos radiatorių. Jį pakeitus teko koreguoti ir automobilio nustatymus, nes variklis stokojo aušinimo. Kai buvo išspręsta ši problema, iškilo nauja - pastebėtas nuotėkis iš variklio, o to kaltininkas - įskilęs jo blokas. Nors „Aquila CR1“ vairavęs R. Čapkauskas ir pasiekęs geriausią laiką TOP 10 kvalifikacijoje ekipos mechanikų buvo patikintas, jog metalo milteliais ir klijais „sulopytas“ jėgos agregatas 1006 km maratoną atlaikys, tačiau Ramūnas, paklaustas ar tuo tikįs, pakraipęs galvą atsakė labai iškalbingu „nežinau“. Šis jo „nežinau“ į beveik garantuotą „neatlaikys“ panašėjo jau po kelių pirmųjų šeštadienio lenktynių ratų, kai iš pirmosios vietos startavusi ekipa nukrito į trečiąją, po rato – į ketvirtą, o dar po tokio pat atstumo – į šeštąją, tapo beveik aišku, jog pernykščio pasiekimo gali jau nepavykti pakartoti. Paskutiniu lašu kantrybės taurėje tapo mechaninis gedimas, dėl kurio D. Jocius buvo priverstas išlėkti už trasos ribų. Vėliau R. Čapkauskas atskleidė, kad atsikabinusi metalinė detalė pateko tarp transmisijos ir variklio bei užblokavo šio sukimąsi. Į boksus nutempto bolido mechanikai nebesugebėjo atgaivinti ir, pernai užėmę antrą vietą, šiemet „Exit Palanga by Algirdai“ vyrai buvo priversti kapituliuoti. Pirmojoje lenktynių pusėje savo gerbėjus maloniai džiugino ir „Team Hot Wheels“ komanda, prasibrovusi į greičiausiųjų penketuką, tačiau ir jai viltis teko atidėti bent metams. Mat sugedo jos „BMW M3“. Dėl sustreikavusios pavarų dėžės ekipos lenktynininkų tempas staiga krito, todėl komanda priėmė sprendimą baigti lenktynes. Toks pat likimas ištiko ir viena favoričių laikytą „Palanga SPA hotel 2 by Speed Lover“, ir atkakliųjų britų DFDSDHR, ir „Sauda Racing“, o „VDS Racing Adventures“ net neįstengė startuoti. Varžybose neapsieita be suktukų trasoje, išslydimų ir kitokių kliuvinių, kiek trikdžiusių lenktynių ritmą, tačiau laimei nebuvo didelių ir skaudžių avarijų. Bene rimčiausia grėsmė buvo iškilusi varžybų pradžioje, kai „Helios sport“ ekipai atstovaujantis Vaidotas Mitkus sudaužė „Honda Civic“ automobilį ir jam teko apsilankyti greitosios pagalbos automobilyje. Po kiek laiko komanda irgi atsisakė ambicijų finišuoti. „Dinami:t Racing“ lenktynininkas Mantas Matukaitis, išvažiuodamas į tiesiąją, atsitrenkė į trasos laikinąją apsaugą ir nestipriai apgadino automobilį. Lenktynes teko trumpam sustabdyti, kol suplėšyta apsauga pakeista nauja. Visi rezultatai pagal klases yra čia.  