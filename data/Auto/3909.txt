Pagrindiniu tikslu „Yandex“ įvardija norą tapti „viena iš pirmųjų pasaulio bendrovių, sukūrusių technologiją savarankiškiems automobiliams“. Agentūros TASS žurnalistams bendrovės atstovai patvirtino, jog šiuo metu vystomas toks projektas, tačiau daugiau detalių atskleisti nepanoro. Projekte dirbsiantiems specialistams teks užsiimti automobilio valdymo algoritmais, pasirūpinti filmavimo kamerų ir radarų duomenų srautu, sukurti šviesoforų, kelio ženklų, juostų, žymėjimo, automobilių ir kitų eismo dalyvių atpažinimo sistemą, užsiimti manevrų planavimo ir automobilio veiksmų užduotimis. Šiuo metu autopiloto sistemas kuria ir tobulina dauguma didžiųjų bendrovių, įskaitant ir „Google“. Jau gana greitai bus pristatytas minivenas „Chrysler Pacifica“, kuriame bus įdiegtas eksperimentinis „Google“ autopilotas. Panašu, kad tai bus pirmoji „Google“ patirtis diegiant savo sistemą į asmeninį transportą, tad vėliau gali pasirodyti ir kitų savarankiškų transporto priemonių koncerno „Fiat Chrysler“ modelių pagrindu.