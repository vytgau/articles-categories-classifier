1. Oro sąlygų įvertinimas. Reikia suprasti, kad kinta ne tik jos, bet ir sukibimas su kelio danga. Be to, pastarasis viename šimte metrų ir kitame gali visiškai skirtis, o tai turi labai didelę įtaką jūsų vairavimo saugumui bei automobilio stabilumui. 2. Tinkamas automobilio paruošimas žiemai. Labai svarbu yra tinkamos padangos, galima palyginti – mes juk nevaikštome tokiu metų laiku lauke su šlepetėmis ar basutėmis, taip pat ir automobilis su sudėvėtomis arba vasarinėmis padangomis net ir itin patyrusio vairuotojo neapsaugos nuo nelaimių. Žinoma, langų plovimo, aušinimo skysčiai turi būti atsparūs šalčiui. Taip pat vienas svarbiausių paruošimo aspektų, kuris itin paprastai įgyvendinamas – kiekvieną rytą nusivalyti automobilio stiklus. Važiuodami apšarmojusiu ar nenuvalytais šoniniu ir galiniu stiklais lyg tanke, nepastebite kitų transporto priemonių, todėl itin rizikuojate. 3. Saugaus greičio pasirinkimas. Važiuojant apledėjusiu kelio ruožu, mūsų leistinas greitis ne visada sutampa su saugiu greičiu. Kartais žmonės pervertina savo galimybes, pavyzdžiui, galvodami, jeigu čia greitkelis Kaunas-Vilnius, tai juo galima važiuoti 100 km/val. greičiu, tačiau minėtomis oro sąlygomis saugus greitis galėtų būti 70-80 km/val. Tikrai jūsų niekas nebars, jeigu važiuosite pagal savo galimybes bei supratimą. 4. Slidžios kelio dangos įvertinimas. Kiekvienas stabdymas, greitėjimas yra žymiai ilgesni, todėl viską privalote atlikti iš anksto. Viena didžiausių klaidų, kurias daro vairuotojai netikėtai pasnigus – jie galvose neišjungia tumbleriuko ir stabdo ta pačia jėga, paskutiniu metu, dėl ko vėliau atsiduria kito automobilio galinėje dalyje. Be to, važiuojant į judresnę kelio atkarpą, jūsų pagreitėjimas – išvažiavimas iš šalutinio kelio bus gerokai vėlyvesnis. Reikia suprasti, kad žiemą jūsų akseleracija yra visai kitokia nei vasarą. 5. Jautrumas vairuojant. Žiemą reikia vairuoti daug jautriau nei kitu metų laiku, greičio pedalas negali būti nuspaustas tiek, kad leistų prabuksuoti ratams. Reikia ieškoti sukibimo su kelio danga dar iki ratų buksavimo. Taip pat reikia valdyti ir automobilio slydimą: vienas staigus judesys gali išprovokuoti jo slydimą. Didžiausias ginklas prieš tai – švelnūs judesiai vairuojant. Negali sukti vairo į posūkį paskutinę akimirką, derėtų pasiruošti kiek iš anksto, išnaudoti visą arba kiek įmanoma daugiau kelio, kad vairą reikėtų sukti kuo mažiau. Vis daugiau sukant vairą bei spaudžiant greičio pedalą, automobilio priekis pradės slysti. Taip pat, jeigu susukęs vairą pradėsi stabdyti greitai, slys tavo automobilio galinė dalis. Žiemą reiktų vengti staigių judesių. 6. Tolerancija eisme. Kelyje visada reikia įvertinti, kad jūsų ir kitų eismo dalyvių profesionalumas gali drastiškai skirtis, tačiau niekada dėl to kitam grūmoti kumščiu ir nerėkti. Geriau padėti, nes kiekvienas kivirčas situaciją dar tik labiau aštrina. Patikėkite, tas žmogus, kuris netyčia užgeso arba apsisukinėja, jis įdeda maksimalias pastangas, kad kuo greičiau atlaisvintų eismą. Jūsų riksmai ar keiksmai, vairuotojui gali sukelti tik dar didesnę paniką ir jis gali vėl užgesti. Kiekvienas labiau patyręs vairuotojas galėtų pagelbėti pradedančiajam. 7. Bendravimas telefonu, maisto vartojimas vairuojant. Reikia įsidėmėti, kad žiemą viskas greičiau atsitinka. Saugūs atstumai tarp automobilių turi būtų žymiai didesni, o pasiruošimas greitėjimui – ilgesnis. Netikėtai atsiradęs slidesnis kelio ruožas pasitiks jus greičiau nei vasarą. Akimis nedalyvaujant eisme, su sudėtinga situacija kelyje bus sunkiau susitvarkyti. 8. Tinkami drabužiai. Dideli kailiniai, striukės, kepurės, šalikai gali varžyti judesius vairuojant. Prieš sėdant už vairo tokius drabužius geriau nusivilkti, kad tam tikrus judesius galėtumėte atlikti nesuvaržyti. Vairuojant apsimuturiavus šalikais, kailiniais, kurie varžo rankų pasukimus, gali būti problema kelyje. 9. Pradedančiam vairuotojui nerekomenduojama rinkti galine ašimi varomo automobilio. Jūsų vairavimą toks automobilis padarys sudėtingesnį. Jų galinė dalis yra labai lengva, jie itin greitai buksuoja ir kelia slydimo reakciją. Pradedantiesiems vairuotojams tikrai siūlyčiau vengti tokių automobilių. 10. Planuoti kelionės maršrutus. Reikėtų rinktis autostradą, greitkelius – tokius kelius, kurie yra labiau paruošti ir saugesni jūsų kelionei. Visada prisiminkime, kad kelininkų nėra tiek, kiek yra kelių ar automobilių, o kiekvieną kartą juos kaltinti, manau, yra labai neprotinga. Man visą laiką yra juokinga, kai dideli ponai, berniukai, vyrai pastoviai kaltina kelininkus dėl vienos ar kitos nenuvalytos gatvės. 11. Pasipraktikuoti uždaroje aikštelėje. Kiekvienam reikėtų pasimokyti atlikti tam tikrus veiksmus: išvažiuoti iš vietos, stabdyti, įsibėgėti iki tam tikro greičio prie skirtingų kelio dangų, būtų pravartu prieš žieminį važiavimą pabandyti paslysti. Žinoma, tam yra reglamentuotos vietos, mokymo aikštelės, kad žmonės neturėtų klausimų, kai susiduria su tikrąja problema. Vieną kartą perskaičius knygą, atpasakojimą parašyti yra paprasčiau negu jos neskaičius.