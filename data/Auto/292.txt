Pirmas išbandymas – Maroke A. Gelažninko laimėjimų sąrašas motokroso ir enduro varžybose labai ilgas. Pats sportininkas kukliai šypsosi, kad visi laimėjimai vienodai svarbūs, tačiau neslepia, kad atėjo laikas, kai pergalės Baltijos šalyse, pradėjo nebeteikti tiek džiaugsmo, kiek anksčiau. Naujosios komandos vadovas Andrius Jonaitis tikina, kad pradėjus įgyvendinti Dakaro projektą net nebuvo abejonių, kas turėtų vairuoti motociklą. „Nebuvo net minčių, kad būtų kitas pilotas. Dar praėjusiais metais su Arūnu pakalbėjome, kad jau atėjo laikas. Lapkričio mėnesį nusprendėme, kad kiek ilgesnis nei metų laiko tarpas bus pakankamas pasiruošti“, – DELFI konferencijoje penktadienį prisiminė A. Jonaitis. Jau šį savaitgalį A. Gelažninkas startuos Baltijos enduro kroso etape. Tačiau pats sportininkas šias varžybas vadina tik treniruote prieš balandžio viduryje vyksiantį Merzūgos ralį Maroke. Finišas šiame Dakaro serijos maratone garantuoja vietą kitų metų sunkiausiose pasaulyje bekelės lenktynėse Pietų Amerikoje. „Merzūgos ralį organizuoja Dakaro ralio organizatoriai. Pasiekus šių lenktynių finišą gausime teisę dalyvauti Dakaro ralyje ir tai būtų pirmas didelis žingsnis į priekį“, – pasirinkimą paaiškino A. Gelažninkas. Balandžio 15-ąją startuosiančiame ralyje lietuvis važiuos su iš Anglijos komandos „Desert Rose“ nuomotu motociklu. „Vienas iš greičio ruožų bus maratoninis, kai nakvosime ne bendrame bivuake, o specialioje zonoje, kur mechanikų pagalba nebus galima. Lygiai taip pat yra ir Dakare, tik šiek tiek masteliai mažesni. Kiek žinau, dalyvaus gamyklinė „Honda“ komanda, tai pajėgių pilotų tikrai bus ne vienas. Mano pagrindinis tikslas Maroke yra susipažinti su Dakare laukiančiais iššūkiais, nes Merzūga labai panaši į Dakarą. Todėl mano pagrindinis tikslas yra pasisemti kuo daugiau žinių, pasiekti finišą ir iškovoti leidimą startuoti Dakare“, – sakė A. Gelažninkas. „Arūnas savo srityje kaip sportininkas yra puikiai žinomas, bet viešoje erdvėje ir visuomenė dar mažai apie jį žino. Manau, kad pirmas startas Merzūgoje ir pralauš tuos ledus“, – pridūrė A. Jonaitis.  Iššūkis – navigacija Nors kaunietis yra sukaupęs daug patirties enduro ir motokroso varžybose, tačiau ralio reidai A. Gelažninkui bus nauja sritis. „Man didžiausias iššūkis bus navigacija. Tai man bus pirmas kartas, kai naudosiu kelio knygą ir visą kitą atributiką. Todėl stengsiuosi gauti kuo daugiau žinių“, – sako A. Gelažninkas. Be starto Merzūgoje A. Gelažninkas dar jėgas išbandys lenktynėse Latvijoje, Estijoje, Lenkijoje, Vengrijoje ir pasiruošimą baigs spalio pradžioje dar vienu maratonu Maroke. Nenori būti tik turistais A. Gelažninkas planuoja, kad Dakare startuos vienu iš naujausių modelių KTM motociklu. „Tikslas yra papulti į geriausiųjų 50-uką. Žinoma, dabar sunku vertinti savo galimybes, tačiau tikrai neapsiribosiu, kad pagerint geriausią lietuvių pasiektą rezultatą. Jei tai pavyks, manau tai nebus vienkartinis projektas, o po kelerių metų būtų galimybė pretenduoti ir į aukščiausias vietas. Greičio turiu pakankamai, dabar reikia patirties“, – tikino A. Gelažninkas. „Mūsų tikslas, kad tai nebūtų vienkartinis projektas. Norime sukaupti patirties, norime turėti savo techniką, kurią gerai išmanytume. Tuo metu Arūnas turėtų patirties dirbant su kelio knyga, žinotų Dakaro specifiką. Mūsų planas, kad rezultatas gerėtų kiekvienas metais ir mes tikrai nevažiuojame turistauti – mes tikrai norime kopti kuo aukščiau“, – patvirtino A. Jonaitis. Planuojama, kad naujosios komandos viso Dakaro ralio projekto įgyvendinimas kainuos apie 170-200 tūkst. eurų.