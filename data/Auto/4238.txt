BMW modeliai per praėjusius metus buvo paklausūs ir Lietuvoje. Įgaliotas BMW atstovas „Krasta Auto“ mūsų šalies rinkoje pardavė 651 Vokietijos gamintojo modelį. Palyginti su ankstesniais metais, bendrovės parduotų BMW modelių skaičius išaugo 17 procentų. „BMW išlieka viena paklausiausių „premium“ lygio automobilių markių tiek pasaulyje, tiek Lietuvoje. Per praėjusius metus pasiektas BMW modelių pardavimas Lietuvoje pranoko lūkesčius, o svarbų postūmį itin geriam rezultatui davė naujos kartos 7-osios serijos prabangus sedanas ir išliekanti X serijos modelių paklausa“, – sako „Modus Group“ atstovas, BMW ir „MINI“ prekės ženklų vadovas Lietuvoje Aurimas Tamašauskas. Visame pasaulyje BMW modelių pardavimas per 2016 m. išaugo 5,2 proc. ir pirmą kartą per koncerno istoriją perkopė 2 mln. automobilių skaičių. Labiausiai padidėjo BMW X serijos visureigių pardavimas – metinis augimas sudarė 22,3 proc., o per praėjusius metus buvo parduota apie 645 tūkst. šios serijos modelių. Prieš pusantrų metų debiutavusios BMW 7-osios serijos pardavimas išaugo net 69,2 proc., o pasaulyje per 2016 m. iš viso parduota daugiau kaip 61 tūkst. šių prabangių sedanų. Gerais pardavimo rezultatais išsiskyrė ir BMW 2-osios serijos modelis – iš viso parduota 196 tūkst. šių modelių arba 24,8 proc. daugiau negu ankstesniais metais. Tolesnį BMW pardavimų augimą turėtų užtikrinti vasario mėnesį salonus pasieksiantys naujieji 5-osios serijos modeliai. Sėkmingas buvo hibridinių ir elektrinių BMW modelių pardavimas – koncernas per metus pardavė apie 62 tūkst. šio tipo automobilių. Be to, lapkričio mėnesį buvo parduotas šimtatūkstantinis BMW modelis, kuriame panaudotos elektros technologijos. Koncernas planuoja, kad, šįmet rinkoje pasirodžius naujiems hibridiniams BMW 5-osios serijos ir „MINI Countryman“ modeliams, šio tipo automobilių pardavimas per ateinančius metus turėtų pasiekti 100 tūkst. ribą. BMW koncernui priklausančios „MINI“ markės modelių pardavimas per praėjusius metus išaugo 6,4 proc. ir sudarė daugiau kaip 360 tūkst. automobilių. Lietuvos rinkoje per praėjusius metus buvo užregistruoti 159 nauji „MINI“ automobiliai – 59 proc. daugiau negu ankstesniais metais. Pagrindiniu augimo veiksniu tapo praėjusiais metais debiutavę nauji „MINI Cabrio“ ir „MINI Clubman“ modeliai. Tuo metu neseniai pristatytas ir greitai salonuose pasirodysiantis „MINI Countryman“ užbaigia atnaujintą „MINI“ modelių gamą ir turėtų paskatinti pardavimo augimą ateinančiais metais. Per praėjusius metus parduota ir 4 tūkst. „Rolls-Royce“ modelių. Palyginti su ankstesniais metais, šis skaičius padidėjo 6 proc. ir buvo antras geriausias rezultatas per 113 šios markės istorijos metų. Prie išaugusios „Rolls-Royce“ paklausos prisidėjo šįmet pristatytas kabrioletas „Dawn“. „BMW Motorrad“ motociklų pardavimas per praėjusius metus padidėjo 5,9 proc. ir siekė 145 tūkst. BMW motociklų visame pasaulyje. Lietuvoje per praėjusius metus parduoti 57 BMW motociklai. Palyginti su ankstesniais metais, BMW motociklų pardavimas mūsų šalyje padidėjo apie 60 proc. Iki 2020 m. „BMW Motorrad“ tikslas – 200 tūkst. parduotų motociklų visame pasaulyje.