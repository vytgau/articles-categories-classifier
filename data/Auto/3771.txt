Žinia apie atgimstančią markę pasklido dar anksčiau, kai pernai buvo pristatytas prototipas „Alpine Vision“. Produkcinė automobilio versija nuo koncepcijos skiriasi tik keliomis detalėmis – tuo galite įsitikinti pažiūrėję nuotraukas. Labai daug informacijos apie automobilį jo gamintojai kol kas neatskleidžia, palikdami tai parodai, tačiau jau anksčiau buvo žinoma, kad „A110“ važiuoklė pagaminta iš aliuminio, kurio nemažai panaudota ir kuriant kėbulą. Todėl tikėtina, kad automobilis bus labai lengvas ir svers tik kiek daugiau nei toną. Neoficialiais duomenimis, energijos jam suteiks 1.8 litro darbinio tūrio turbobenzininis variklis, kurio galia sieks beveik 300 AG ir į ratus bus perduodama per septynių laipsnių automatinę transmisiją. Iki 100 km/val. greičio jis turėtų įsibėgėti per 4,5 sek.  „Alpine“ jau praėjusių metų pabaigoje paskelbė priimanti užsakymus pirmiesiems automobiliams. Teigiama, kad pirmieji klientai galės rinktis specialią versiją „Premiere Edition“, kuri pasirodys ribotu 1955 vienetų tiražu ir kainuos 55-60 tūkst. eurų. Analitikų teigimu, automobilis sukurtas taikantis konkuruoti su „Porsche 718 Cayman“ ir „Audi TT“.