Pateikiame daugiausiai balų konkretiems modeliams skyrusių dešimties komisijos narių komentarus apie visus septintuko dalyvius bei argumentus, kodėl vienas ar kitas automobilis jiems patiko labiausiai. Kiekvienas komisijos narys savo dispozicijoje turėjo po 25 balus, kuriuos turėjo paskirstyti septyniems konkurso geriausiesiems, tačiau vienam galima skirti daugiausiai 10. 1 vieta: „Mazda CX-5“ (49 balai) Vitoldas Milius (skyrė 7 balus): „Visų pirma – medalis dizaineriams. Išorė atrodo idealiai. Kažkoks tobulas harmonijos gogelmogel, kuriame galima rasti ir saldžių ir aštrių prieskonių. Įlipus į vidų – gimti namai, tvarkingi, suprantami ir patogūs. Atrodo, kad net nebesvarbu kaip CX-5 važiuoja, bet ir važiuoti šis modelis moka puikiai“. Jurgis Paplaitis (skyrė 7 balus): „Naujos kartos CX-5 – brandesnis, labiau komfortiškas, bet ne mažiau azartiškas nei ankstesnis modelis. Tiksliai veikianti vairo sistema ir kokybiškas, „Premium“ klasei prilygstantis salonas. Be to, akį traukianti išvaizda – ko daugiau norėti iš šiuo metu itin populiarios kompaktinių SUV klasės atstovo? Vienintelis didesnis priekaištas – su benzininiu varikliu ir perjungus į sportinį režimą, ilgai aukštus sūkius laikanti automatinė pavarų dėžė“.  2 vieta: BMW 5 (40 balų) Ilona Steponėnė (skyrė 7 balus): „Vokiečiai dar kartą įrodė, kas yra pavyzdys derinant du iš pažiūros nesuderinamus dalykus – sportiškumą ir komfortą. Su tuo pačiu automobiliu galima ir patogiai važinėti į darbą, ir slysti šonu Kačerginės žiede. Tai puikiai valdomas, lengvas ir kartu erdvus bei pilnas naujausių technologijų modelis. Be to, ne paslaptis, kad tarp naujų automobilių pirkėjų – nemažai aukštas pajamas turinčių vairuotojų, kurių negąsdina nuo 49 tūkst. eurų prasidedanti „penktuko“ kaina. O antrinėje rinkoje „BMW 5“ taip pat be abejonių bus labai populiarus“. Valdas Valiukevičius (skyrė 5 balus): „Tai – puiki klasika. Ji tokia puiki, kad niekaip negali prikibti. Tai ir patogus automobilis ilgoms kelionėms ir sportinis bolidas. Teko jį išbandyti „Nemuno žiede“. Fantastika! Jis leido važiuoti labai, labai greitai, atleisdamas vairuotojo klaidas. Dyzelinis variklis leido lenktyniauti su pačiais greičiausiais konkurso automobiliais. Jeigu šis automobilis turi minusą, tai jis vadinasi Kaina. Bent jau prekybos pradžioje automobilis yra brangesnis už visus savo konkurentus“. 3 vieta: „Hyundai i30“ (38 balai) Ramūnas Fetingis (skyrė 7 balus): „Dar vienas tipinis „Golf“ klasės atstovas. Taip, gal jis neturi jokių išskirtinumų (jeigu neskaitytumėm vieno geriausiai valdomų „karštųjų“ hečbekų „i30 N“, bet tai atskira istorija). Sakykit ką norit, bet jame beveik neįmanoma rasti trūkumų. Tai automobilis, kuris tarnaus ilgai ir nuobodžiai. Taip, kad apie jo egzistavimą tiesiog pamiršite. Toks, koks ir turi būti kasdienis automobilis – atliekantis savo pareigą ir nelendantis į akis, kai to nereikia“. Dainius Leonavičius (skyrė 6 balus): „Korėjiečiai ir toliau įrodinėja, kad jie nusiteikę rimtai konkuruoti su Europos automobilių gamintojais. Kompaktinės klasės atstovas „Hyundai“ su nauju modeliu i30 žengė didelį žingsnį pirmyn interjero ir akustinio komforto kokybės link. Tylus važiuojant, puikiai valdomas, o konkursui pristatyta modifikacija automatine pavarų dėže yra gerai suderinta su varikliu, leidžianti važiuoti ir azartiškai ir taupiai. Manau, tai lygiavertis konkurentas kompaktinės klasės modeliams-etalonams. „Hyundai i30“ ir „VW Polo“, mano manymu, yra geriausi kainos ir kokybės pasirinkimai ne tik šiame septynetuke, bet ir lyginant juos konkurentų gretose, todėl jie mano vertinime gavo daugiausia balų – po 6“. 4-5 vieta: „Audi Q5“ (34 balai) Renaldas Gabartas (skyrė 5 balus): „Premium“ klasės krosoverių madų diktatorius. Išskirtinai sėkmingas inžinerinės selekcijos produktas, sujungęs A4 sedano dinamiškumą ir pavyzdines valdymo savybes su Q7 galimybėmis bekelėje. Kokybiškas iki mažiausio varžtelio, modernus, funkcionalus, efektyvus ir išmanus. Šio Q5 pirmtakas be kita ko garsėjo ir patikimumu – Vokietijos techninės priežiūros asociacijos TÜV skelbiamuose automobilių patikimumo reitinguose jis su „Porsche 911 Carrera“ dalijosi 4–5 vietomis ir tai savaime pasako labai daug. Bauginančiai atrodo tik vienas dalykas – žvėriškai didelė kaina“. Dina Sergijenko (skyrė 5 balus): „Kompaktiškų visureigių segmento lyderis, puikiai važiuojantis įprastame kelyje, lengvoje bekelėje, užtikrintai leisiantis susidoroti su visais kasdienybėje kylančiais iššūkiais. Vėlgi, didžiausias minusas – kaina, mat tai – „premium“ segmento modelis“. 4-5 vieta: „Volkswagen Polo“ (34 balai) Renaldas Gabartas (skyrė 7 balus): „Mažasis kultinio „Golf“ brolis – šeštosios kartos „Polo“ sparčiai vejasi šį kėbulo gabaritais (VI kartos „Golf“ ratų bazė trumpesnė, vidaus erdvė mažesnė), o pagal važiavimo kokybę lemiančius inžinerinius sprendimus jau dabar gali būti statomas į vieną gretą. Tai viena patraukliausių šiųmetiniame konkurse dalyvaujančių transporto priemonių, pasižyminti patikimumu, preciziška surinkimo kokybe, maža eksploatacijos kaina, didele išliekamąja verte. „Polo“ turi tokias vairuotojui talkinančias ir kelionės komfortą lemiančias sistemas, kuriomis anksčiau galėdavo pasigirti tik „Passat“. Dainius Leonavičius (skyrė 6 balus): „Polo“, bandymų stovykloje komisijos juokais pravardžiuojamas „Golo“, tikrai turi daug panašumų su „kompaktų“ klasės etalonu. Tiek išvaizda ir interjero kokybė dvelkia „Golf“ stiliumi. O pakabos darbas ir akustinis komfortas salone vėl verčia permąstyti vadinamame B segmente nusistovėjusius standartus. Beje mažylio komplektacijose galimų būti technologijų sąrašas nepadarytų gėdos ir vidutinės klasės automobiliams. Be jau ir kitų gamintojų sąrašuose sutinkamų funkcijų (tokių kaip automatinė stiklų valytuvo funkcija, elektra užlenkiami veidrodėliai, Start/stop sistema ir kt.), „Polo“ galima komplektuoti ir su priekinio susidūrimo vengimo funkcija, užvažiavimo ant pėsčiųjų prevencijos sistema, pagalbos įkalnėje sistema, vairuotojo budrumo sistema, adaptyvia greičio palaikymo sistema su „Stop and Go“ funkcija, automatiškai prie šviesos intensyvumo prisitaikančius veidrodėlius. Daugelis kitų gamintojų tokių galimybių B klasės modeliuose neturi. „Hyundai i30“ ir „VW Polo“, mano manymu, yra geriausi kainos ir kokybės pasirinkimai ne tik šiame septintuke, bet ir konkurentų gretose, todėl jie mano vertinime gavo daugiausia balų – po 6“. 6 vieta: „KIA Stinger“ (29 balai) Mindaugas Grinius (skyrė 5 balus): „Puikus gamintojo pavyzdys, kaip padaryti tai, ko mažai kas tikisi, bet visi slapčia geidžia. Visų savybių visuma ir važiuojantiems suteikiamos emocijos – aukščiausio lygio. Kaip tokios klasės ir paskirties modeliui – patraukli kaina. Gaila tik, jog tai labai nišinio segmento modelis ir mūsų gatvėse jų matysime nedaug“. Valdas Valiukevičius (skyrė 7 balus): „Skirdamas pirmą vietą šiam automobiliui, balsuoju už progresą. Tokio didelio progreso nepadarė joks kitas konkurso automobilis. Tik pagalvokime – kokie buvo KIA automobiliai prieš 5, ar juo labiau, prieš 10 metų!? KIA su šiuo modeliu šoktelėjo į Vokietijos „premium“ automobilių gamintojų aikštelę. Automobilio kokybė atitinka „Audi“. Valdymas prilygsta BMW. Puikus dizainas. Prie vairo apima azartas. Norisi važiuoti dar ir dar. Jis „užveda“ vingiuotuose keliuose, žvyrkeliuose. Juo patogu važiuoti ramiai, klausantis geros garso aparatūros. Žinau, kad dėl tokio sprendimo susilauksiu kritikos, nes tai yra gana brangus automobilis, Tačiau, jeigu lyginsime su varžovais savo klasėje, jis yra ženkliai pigesnis už „Audi S5“, o kokybe prilygsta jam. Ir aš nuoširdžiai manau, kad šiame kontekste jis yra Da Best!“ 7 vieta: „Peugeot 5008“ (26 balai) Mindaugas Grinius (skyrė 6 balus): „Labai universalus automobilis, galintis patenkinti pačius įvairiausius poreikius. Dėl savo įspūdingos salono erdvės, išraiškingo išorės dizaino vienodai gerai tiktų ir šeimai, ir vienišam stileivai. Labai patogūs valdymo prietaisai, pagirtina salono apdailos kokybė. Nesirenkant pačių brangiausių versijų – labai geras kainos ir kokybės santykis“. Ilona Steponėnė (skyrė 4 balus): „Erdvus ir komfortiškas septynvietis modelis yra vienas iš pačių geriausių pasirinkimų didesnei šeimai rinkoje. Kardinaliai pasikeitęs 5008 modelis dabar dalijasi platforma su mažesniuoju 3008, bet yra labai nedaug už jį brangesnis. Be to, manevruojant mieste 5008 sukelia jausmą lyg būtų mažesnis, nei iš tiesų – jo statramsčių išdėstymas neriboja matomumo, o nedidelis vairas, mažas apsisukimo spindulys ir visą perimetrą matanti kamera leidžia lengvai judėti siaurose erdvėse“.