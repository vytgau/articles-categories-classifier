Tuo metu internete plinta vaizdo įrašas, kuriame užfiksuotas žaibo smūgis automobiliui. Šis vaizdo įrašas jau porą dienų suka ratus internete, pasirodydamas tai viename, tai kitame „Youtube“ kanale. Deja, nei vienas iš šaltinių nenurodo, kur keistas įvykis buvo nufilmuotas. Internautų neapleidžia smalsumas - kodėl žaibas išsirinko šį automobilį? Kas nutiko jo keleiviams? Viskas įvyko staiga. Automobilis važiavo gatve, tačiau čia nebuvo vienintelis - aplink visai šalia buvo dar kelios mašinos. Staiga į jį trenkė žaibas, ir automobilis, pavažiavęs kelis metrus sustojo. Priekiniai žibintai taip ir nenustojo švietę, o vairuotojas dar įjungė ir avarinį signalą. Tuomet visi žmonės iššoko iš rūkstančio automobilio - trumpam pasipylė balti dūmai. Nors informacijos apie šį įvykį trūksta, panašu, kad niekas rimčiau nenukentėjo, o į pagalbą iškart suskubo minia žmonių. Žinoma, didelį jų dalis prie automobilio bėgo vedini smalsumo.  Vaizdo įrašą komentuojantys žmonės pasiskirstė į tris grupes. Vieni laidė juokelius apie „Atgal į ateitį“ primenantį siužetą, antri nesuprato, kodėl žaibas trenkė į būtent tą automobilį, o treti samprotavo, kaip šį smūgį išgyveno žmonės ir automobilis. Atsakyti, kodėl žaibas išsirinko būtent tą mašiną (ar trenkė į mašiną apskritai) nėra lengva, nes aplink buvo pastatų ir elektros stulpų. Visgi, dangus į automobilius žaibus kartais pasvaido. Tai nutinka labai retai, bet nutinka. Pavyzdžiui, praeitų metų vasarą JAV žaibas trenkė į pikapo anteną, aplydė automobilio lubas, bet vairuotojo nesužalojo. Žmonės klysta manydami, kad automobilis yra apsaugotas nuo žaibo dėl padangų. Jie mano, kad gumos sluoksnis tarp automobilio metalo ir žemės apsaugo nuo žaibo pritraukimo, tačiau tiesa yra ta, kad žaibas per dangų keliauja tūkstančius metrų ir įveikti tą nedidelį atstumą tarp automobilio kėbulo ir žemės jam nesudaro jokių problemų. Visgi, automobilis vis tiek yra saugi vieta, kuomet lauke žaibuoja. Iš esmės jis veikia kaip Faradėjaus narvas - elektros iškrova yra nukreipiama aplink automobilyje sėdinčius žmones. Žinoma, automobiliui tiesioginis žaibo smūgis nėra gerai - dažniausiai sudega visa elektros instaliacija, nors retesniais atvejais jie ir toliau veikia be priekaištų.  Tačiau ne visi automobiliai yra vienodi. Faradėjaus narvas veikia tik tada, kai yra vientisas, ir pagamintas iš metalo. Daugybė automobilių šiais laikais turi kėbulus, pagamintus iš kompozitinių medžiagų. Nepasisekė ir jei vairuojate kabrioletą. Jei rimčiau, tai tikimybė, kad žaibas trenks į automobilį yra tokia maža, kad jaudintis dėl to neverta nepriklausomai nuo to, kokį automobilį vairuojate. Specialistai pataria audros metu nesikrauti telefono ar kitų prietaisų ir stengtis neliesti metalinių automobilio kėbulo dalių. Tikriausiai tai ir padėjo pirmame vaizdo įraše matytiems žmonėms nenukentėti.