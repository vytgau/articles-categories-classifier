Pirmąją skolose paskendusio Saudo Arabijos verslo magnato Maano al-Sanea ir jo bendrovės automobilių aukciono dieną suplūdo tūkstančiai smalsuolių ir rimtai nusiteikusių pirkėjų. Viliamasi, kad aukcionas padės išspręsti jau ilgai trunkančius nesutarimus dėl skolų. Pareigūnų teigimu, sprendimas surengti aukcioną buvo paskatintas poreikio sumokėti 4,8 mlrd. dolerių siekiančius įskolinimus kreditoriams. Sekmadienio popietę, kai vyko aukcionas, aplinkinėse gatvėse kilo nemenkos spūstys – norinčiųjų patekti į dulkėtą sklypą, kur vyko pardavimai, tikrai netrūko. Kreditoriai – pradedant atlyginimų negavusiais darbuotojais ir baigiant tiek vietos, tiek tarptautiniais bankais – tikisi, kad aukcionas padės padengti bent dalį skolų. Verslininkas Maanas al-Sanea, kurį „Forbes“ 2007 metais buvo įtraukęs į pasaulio turtingiausiųjų šimtuką, praeitais metais buvo sulaikytas. Skolos velkasi nuo 2009 metų, kai minėtojo verslininko bendrovė „Saad Group“ paskelbė apie bankrotą. M. al Saneos istorija neturi nieko bendro su Saudo Arabijos šiuo metu vykdoma kovos su korupcija kampanija. Jos metu jau sulaikyta dešimtys verslininkų ir įtakingų valdininkų. Pirmąją aukciono dieną buvo parduodama per 900 transporto priemonių, tarp kurių tiek lengvieji automobiliai, tiek bendrovei „Saad Group“ priklausę autobusai ir žemrausės. Vėliau aukcionuose, kurie vyks skirtinguose Saudo Arabijos miestuose, bus parduodamas ir kitas bendrovei ir pačiam verslininkui priklausantis turtas.