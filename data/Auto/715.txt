Salotos lapas, kurio reikia šiam deriniui, yra įveikiamas nuotolis, kurio itin trūko „LiveWire“ modeliui. Atrodo, kad „Harley“ išsprendė šį galvosūkį, nes svetainė autoblog.com gavo oficialų patvirtinimą, kad įmonė pradės masinę „LiveWire“ gamybą. Vienas „Harley-Davidson“ atstovas „Autoblog“ svetainei patvirtino, kad „LiveWire“ yra „aktyvus projektas, kurį rengiamasi pristatyti rinkai per 18 mėnesių“. Maža to, „Harley“ trokšta tapti „pasauliniu motociklų elektrifikavimo lyderiu“. Tai ambicingas pareiškimas. Numatyti terminai yra agresyvūs, bet jie turėtų reikšti, kad sunkieji darbai jau yra atlikti. Jei pardavimui parengti motociklai bus panašūs į tuos „LiveWire“ prototipus, kuriais mes važinėjomės 2014 metais, jie taps vienais įspūdingiausių elektrinių motociklų rinkoje, rašo autoblog.com. „LiveWire“ projektas buvo pradėtas 2010 metais, tačiau prireikė kelerių metų, kol žurnalistams buvo leista išbandyti važiuotiną prototipą. Per bandymus mūsų „LiveWire“ motociklas turėjo 74 arklio galias ir alyva aušinamą elektrinį variklį. Pats motociklas pasižymėjo kruizinėmis proporcijomis ir pliko motociklo išvaizda. Nuostabus kūrinys su amerikietišku industriniu variklio gaubtu buvo estetiškai sėkmingiausia elektrinės įrangos ir motociklo integracija, kokią tik mums teko regėti. Kalbant bendrai, tai buvo galingas ir „raumeningas“ motociklas, atitinkantis savo vardą. Mes nemanome, kad yra kokia nors tikimybė, kad gamyklinių motociklų važiavimo nuotolis bus panašus į „LiveWire“ prototipo. Anas motociklas su savo baterija galėjo nuvažiuoti tik 50 mylių (80 km), ir „Harley-Davidson“ yra sakę, kad nepradės nieko gaminti, jei motociklo važiavimo nuotolis nepasieks bent 100 mylių (160 km) – tai yra minimalus atstumas, kuris, „Harley“ manymu, tenkintų motociklininkus. Taigi nesitikėkite turistinės versijos, kol gamintojas neperžengs šio nuotolio. Atstumo, kurį galės nuvažiuoti šie motociklai, ribos leidžia spėti, kad jie bus skirti miestietiškam gyvenimo būdui, panašiai kaip pirmasis „LiveWire“. Galbūt tai netgi bus retro stiliaus motociklai kaip „Yamaha XSR900“, paremti „Harley“ lenktyniniais XR750TT motociklais iš ankstyvojo 8-ojo dešimtmečio. Daugiau atsakymų sulauksime per 18 mėnesių.