Nuo 2018 m. sausio 1 d. Lietuvoje automobiliai su vairu dešinėje pusėje gali būti registruojami Valstybės įmonėje „Regitra“, jei jie atitinka specialius jiems keliamus reikalavimus. Tačiau DELFI jau rašė, kad, dar prieš įsigaliojant leidimui, pamatę reikalavimų sąrašą specialistai abejojo, ar atsiras entuziastų, norinčių pritaikyti taisyklėms dešiniavaires transporto priemones net nepaisant to, kad šios dažniausiai yra pigesnės nei automobiliai su vairu kairėje. Apie tai galite paskaityti paspaudę čia. Norint registruoti dešinėje pusėje vairą turinčius automobilius, kurie yra atkeliavę iš Europos Ekonominei Erdvei (EEE) priklausančių šalių, turi būti atlikta techninė ekspertizė. Jos metu yra nustatoma, ar norima užregistruoti transporto priemonė atitinka nustatytus techninius reikalavimus. „Paprasčiau tariant, tai reiškia, jog tikrinama, ar transporto priemonė pritaikyta eismui kairiąja kelio puse, ar turi vairą dešinėje pusėje. Tuo tarpu tokiems automobiliams, kurie įvežti ne iš EEE valstybių, reikės atlikti ne tik aukščiau minėtą patikrą, bet ir įprastinę ekspertizę dėl transporto priemonės atitikties nacionaliniams standartams“, – sako „Regitros“ atstovė Ingrida Kuorytė. Registruojant dešiniavairį automobilį „Regitroje“ reikia pateikti tuos pačius dokumentus, kurių reikalaujama ir įprastos registracijos metu: asmens tapatybės kortelę ar pasą, transporto priemonės registracijos liudijimą ar ankstesnį jos registraciją patvirtinantį dokumentą. Beje, dešinėje pusėje turinčius vairą automobilius gali vairuoti tik 2 ir daugiau metų vairavimo patirtį turintys vairuotojai.