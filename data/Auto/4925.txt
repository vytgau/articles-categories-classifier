O kokias padangas rinktis – dygliuotas ar ne – jau kiekvieno vairuotojo asmeninis apsisprendimas. Pagal įstatymus, per pirmąsias 10 lapkričio dienų, vasarines padangas būtina pakeisti žieminėmis. Priešingu atveju rizikuojama prarasti techninės apžiūros pažymą, jei jus sustabdys pareigūnai. Be to, negalios ir draudimas patekus į autoįvykį. Paskutinės dienos nelaukia Tačiau svarbiausia, jog nepakeitus padangų rizikuojate ne tik savo, bet ir kitų eismo dalyvių gyvybėmis. „Aš stengiuosi visada pasikeisti laiku, kad būtu ramu. Netaupau. Paprastai, pasikeičiu dar anksčiau, kad nestovėčiau eilėse ir nestresuočiau. Nelaukiu paskutinės minutės. Aišku, padangos gal šiek tiek nukenčia, nes važinėji, kai oras ir asfaltas dar būna šiltesnis. Bet tai smulkmenos – man tai nesvarbu. Tai – smulkmenos. Man svarbu, kad jei staigiai pašals, iškris sniegelio ar bus plikledis – aš būsiu pasiruošęs“, – sako Dakaro lenktynių mohikanas A. Juknevičius. „Tai mano asmeninė nuomonė, bet juk žiūri ne pagal reikalavimus, o pagal sąlygas. Orai vėsta, ryte gali būti šalna, tai kam rizikuoti? Aišku, visada žieminė padanga turi diskomfortą, jos yra minkštesnės, turi lėčiau važiuoti, atsargiau. O jei bus pusės valandos plikšala, tai kam rizikuoti? Aš jau padangas pasikeičiau“, – DELFI antrino D. Jonušis. Dygliuota ar ne? Nuo lapkričio 1-osios ant automobilių jau galima montuoti dygliuotas padangas. Tačiau specialistai neranda vieningos nuomonės – verta ar ne pirkti padangas su dygliais. „Nėra taisyklės, kuri visiems tinka. Aš dygliuotų padangų nenaudoju, bet nesu ir prieš jas. Reikia pasiskaičiuoti, kiek ir kur važinėji. Jei turi užmiestyje namą ar sodybą, į kurią važiuoji kiekvieną savaitgalį ar dažniau, jei privažiavimas yra mažiau valomais keliukais ar visiškai neprižiūrimais keliais, tai tada turbūt su dygliais padangos yra vienintelis variantas. Reikia labai apskaičiuoti, kiek ir kur naudoji automobilį. Jei važiuoji tik mieste, tai aš tikrai nepirkčiau dygliuotų padangų, nes tai yra kvaila. Pas mus žiemos išbalansuotos, bet kaip taisyklė ir tai, kad dygliai nepasiteisina miestuose, kur keliai gerai prižiūrimi“, – DELFI teigė A. Juknevičius. „Žmona dažniausiai važinėja su dygliuotom. Aš paskutines dvi žiemas važinėju jau ne su dygliuotom, nors jos ant ledo ar ant plikšalos yra tikrai geriau. Bet tos žiemos pas mus porą metų tokios keistos buvo. Dėl to šiemet užsidėjau ne dygliuotas, bet labai labai minkštas ir labai geras žiemines padangas. Suprantu, kad kiekvienas skaičiuoja pinigus ir jei įmanoma sutaupyti, reikia taupyti. Bet vis tiek vairuodamas automobilį turi suvokti, kad niekas tavęs daugiau ant kelio nelaiko – tik padangos. Aišku, norint būti saugesniam, norint mažiau prisiieškoti nuotykių, tai padangos turi būti geros. Reikia žiūrėti, kur daugiau važiuoji. Aš renkuosi labai minkštas padangas, nedidelio greičio indekso, nes žiemą greitai nelakstau. Bet tam, jei yra ledas ar sniegas, kad aš būčiau maksimaliai saugus“, – paaiškino D. Jonušis. „Tokios, kokios buvo dvi pastarosios žiemos, tų dygliuotų padangų apskritai nereikėjo, bet niekada nežinai. Jei būtų tokia žiema, kokia buvo prieš 3 ar 4 metus, tada vėl kita situacija. Čia kaip loterija, bet į būrėją turbūt nereikia kreiptis. Reikia pasiskaičiuoti. Jei bus gera padanga – minkšto mišinio – nauja, šviežia, tai net jei ir žiema bus labai prasta ir šalta, ta padanga puikiai važiuos ir kapstys, ir vargo neturėsi“, – priduria A. Juknevičius. Greitis ir dar kartą greitis D. Jonušis sako, kad žiema labai svarbu įvertinti oro sąlygas. „Kertinis dalykas – prieš išeinant iš namų pažiūrėti į termometro stulpelį ir pažiūrėti į kelio dangą. Tai atrodo labai elementaru. Tai atrodo labai paprastai juokinga, bet kažkodėl vėl apie tai turime kalbėti. Nieko išskirtinio nereikia daryti. Tiek, kad tavo greitis, planavimas, žiūrėjimas į priekį, galvojimas, kada reikia pradėti stabdyti turi būti atitinkamas. Budrumas turi būti visada įjungtas“, – sako D. Jonušis. Ir, žinoma, – greitis, greitis ir dar kartą greitis. „Žiemą ir vasarą automobilis elgiasi lygiai taip pat ir vairuotojo veiksmai turi būti lygiai tie patys. Vienintelis dalykas yra tas, kad vasarą nelaimė atsitinka, kai greitis yra X, o žiemą šis greitis yra X padalinta iš 10. Tiesiog žiemą esant mažesniam greičiui atsitinka viskas tas pats, kas vasarą esant didesniam. Be jokios abejonės, greitis yra pagrindinis dalykas“, – prasidedant žiemos sezonui perspėja D. Jonušis.