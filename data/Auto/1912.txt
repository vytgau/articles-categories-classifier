Sukčiavimo atvejai – pavieniai Pasak „Regitros“ atstovų, remiantis Lietuvos Respublikos kelių transporto priemonių vairuotojų registro duomenimis, nuo 2017 metų sausio iš viso „Regitroje“ teorijos egzaminą laikė apie 83 tūkst. asmenų, praktikos – apie 93 tūkst. Įmonės teigimu, speciali statistika apie sukčiavimo atvejus teorijos bei praktikos egzaminų metu nėra fiksuojama, tačiau „Regitra“ tikina, jog tokie reiškiniai yra pavieniai. „Tikime, kad tai lemia didesnis žmonių sąmoningumas bei atsakingumas, taip pat taikomos efektyvios prevencinės priemonės“, – teigia Emilija Bardauskienė, „Regitros“ komunikacijos skyriaus jaunesnioji specialistė. Sukčių metodai nesikeičia „Vakarų ekspresas“ jau rašė, kaip kovo mėnesį „Regitros“ Klaipėdos filiale laikant vairavimo teorijos egzaminą, sukčių išdavę skylutė bluzone. Pasirodo, po drabužiais asmuo slėpė miniatiūrinę vaizdo kamerą, laidus bei maitinimo elementus. Panašus sukčiavimo atvejis buvo užfiksuotas Rugsėjo 14 dieną Vilniaus filiale. Sugautas sukčius, bandęs nesąžiningai išlaikyti vairavimo teorijos egzaminą, taip pat naudojosi paslėpta technine įranga. „Rūbuose pastebėta sumontuota paslėpta vaizdo kamera. Paprašius parodyti šią įrangą, žmogus sutriko, tačiau padarė, ko paprašytas. Manome, kad vaizdo kamera, kuri buvo pritvirtinta prie viršutinio rūbo sagos, asmuo transliavo vaizdą kitam asmeniui, kuris jam diktavo atsakymus į testo klausimus“, – pasakojo S. Staniulionis, „Regitros“ Vilniaus filialo specialistas. Pernai lapkritį Šiaulių filiale užfiksuotas panašus sukčiavimo atvejis. Nesąžiningą jaunuolį, kuris taip pat naudojosi slapta kamera bei kita jau minėta technine įranga, išdavė iš striukės kyšantis laido galiukas. „Regitros“ specialistai pastebi, kad dažniausiai sukčiauti bandoma teorijos egzamino metu, pasitelkus, jau minėtą specialią techninę įrangą – vaizdo kameras bei ryšio priėmimo ir perdavimo priemonės. Tokia įranga slepiama po drabužiais. Sukčiai dažniausiai dėvi specialias liemenes arba apvynioja įrangą lipnia juosta. Taip pat žinomi atvejai, kai asmenys pasitelkė išmaniuosius akinius, jais buvo filmuojami teorijos egzamino testo klausimai. Policija sukčius sulaiko, o vėliau paleidžia „Tokiais atvejais, kai asmenys pagaunami egzaminą laikantys nesąžiningai, informacija yra perduodama policijai“, – teigia „Regitros“ specialistai. Policijos teigimu, nei baudžiamoji nei administracinė atsakomybė už nesąžiningumą per tokius egzaminus nenumatyta. Tik pati juos organizuojanti įstaiga gali numatyti, kaip baus pažeidėjus. Naujos prevencinės priemonės Anot „Regitros“ generalinio direktoriaus pavaduotojo Sauliaus Šumino, „Regitra“ rengia naują tvarką, kurioje numatyta, jog asmuo, pagautas sukčiaujantis teorijos egzamino metu, jį perlaikyti galės tik po metų. „Tokie atvejai, kai bandoma sukčiauti egzaminų metu, yra pavieniai. Tačiau labai svarbu veikti prevenciškai, kad tokių situacijų būtų išvengta“, – teigia S. Šuminas. „Visi „Regitros“ teorijos egzaminai yra filmuojami, taip pat egzaminuojamus asmenis prižiūri ir stebi įmonės specialistai. Be to, šiuo metu yra parengta „Teorijos egzamino vykdymo instrukcija“, kurioje yra detaliau nurodyta teorinių žinių patikrinimo tvarka, reikalavimai, ko negalima daryti ar naudotis egzaminų metu, taip pat egzaminuojamųjų pareigos ir atsakomybė. Tikime, kad toks dokumentas leis aiškiau reglamentuoti taisykles, kurių turės laikytis ir egzaminuojami asmenys, ir „Regitros“ specialistai“, – sako S. Šuminas.