Savaitgalio pradžia nieko blogo nežadėjo. Treniruočių metu vis gerėjo rato įveikimo laikai, o iki 24 laipsnių įšilęs oras žadėjo dar geresnį sukibimą trasoje. Tačiau sumontavus naujas padangas prasidėjo nesklandumai. Priekinio kairio rato vibracijos priežastį pavyko greitai nustatyti – brokuota padanga. Kai atrodė, kad telieka tik dar kartą paskutinės treniruotės metu pasitikrinti variklio ir važiuoklės nustatymus, staiga pradėjo mažėti motoro galia. Ilgoje tiesiojoje buvo prarandama beveik pusė sekundės, o su tokiu rezultatu geresnės pozicijos tikėtis buvo labai sunku. Išaušus lenktynių rytui padėtis nepagerėjo. Apšilimo treniruotės rezultatas tik dar labiau nuliūdino – 24 vieta iš 34, o atsilikimas nuo lyderio daugiau nei pusė sekundės. Tačiau „Birel Art Poland“ komandos mechanikai net nebandė pasiduoti. Išsamios karto apžiūros metu pavyko nustatyti, kad nuo brokuotos padangos sukeltos vibracijos buvo pažeistas rato guolis, bet variklio galios dingimo paslaptis taip ir liko neįminta. „Dvylikta vieta kvalifikacijoje man atrodė lyg pergalė. Žinodamas visas problemas, tikrai nesitikėjau tokio sąlyginai gero rezultato. Po išsamios duomenų analizės pakeitėme kelis karbiuratoriaus nustatymus ir pusfinalyje jau galėjau kovoti su varžovais. Nors tiesiojoje dar šiek tiek atsilikdavau, bet pavyko pakilti į 4 poziciją. Finalo startas buvo puikus. Jau antrame rate išsiveržiau į pirmą vietą ir net pavyko šiek tiek pabėgti nuo artimiausio persekiotojo.  Deja, ketvirto iš šešiolikos ratų pabaigoje variklio „gremlinai“ vėl pabudo. Nors variklio temperatūra išliko stabili, bet staiga sumažėjo galia. Man teliko tikėtis bent pasiekti finišą, o apie kovą su varžovais nebeliko kalbos. Aštunta vieta – tai net daugiau nei tikėjausi. Labai svarbu, kad išsaugojau čempionato lyderio poziciją, nors dabar Leonardo Caglioni iš „Autoeuropeo“ komandos atsilieka tik 2 taškais. Ką gi, čempionatas prasideda iš naujo. Jau gegužės 7 d. Castelletto trasoje pasistengsiu vėl nugalėti“, – nuotraukai su komanda pozuodamas prie milžiniško šokoladinio kiaušinio optimizmo nestokojo keturiolikmetis G. Grinbergas. Savaitgalio statistika: Nuvažiuota ratų trasoje – 298 Įveikta lenktyninių kilometrų – 388 Sunaudota padangų komplektų – 3 Vieta finale – 8 Dalyvių skaičius – 34 Vieta Italijos „Junior Rok“ čempionate – 1.