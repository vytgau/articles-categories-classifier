Vyr. inžinieriaus pareigas įmonėje einantis Michaelis Maueris dar kartą patikino, kad vairo iš „Porsche“ markės transporto priemonių pašalinti jokiu būdu nesirengiama – juk negalima atimti iš klientų galimybės patiems apsispręsti – vairuoti, ar leisti tai daryti kompiuteriu valdomai pagalbinei sistemai, veikiančiai kaip privaloma pusiau autonominių automobilių technologija, rašoma svetainėje carscoops.com. Kitas „Porsche“ atstovas pakomentavo tam tikrus automobilių interjero pokyčius: kur kas daugiau funkcijų bus valdomos per jutiklinius ekranus, o ne mygtukais. Interjero dizaino skyriui vadovaujantis Ivo van Hultenas taip pat užsiminė apie išplėstinę realybę, kuriai ateityje gali tekti pakankamai svarbus vaidmuo, mat ši technologija leidžia perkelti į vairuotojo matymo lauką virtualiųjų elementų projekcijas, todėl vairuojant neteks atitraukti žvilgsnio nuo kelio. Kalbant apie interjero naujoves, negalima nepaminėti „Porsche“ planų ir toliau tobulinti naudotojo sąsają. Įmonės darbuotojai nesiliauja ieškoję kuo tikslesnio atsakymo į klausimą: „Kokia yra eilinio „Porsche“ vairuotojo kasdienybė?“ Laikydamiesi nuomonės, kad tai būtina žinoti prieš kuriant naujas sistemas, jie skyrė laiko pabendrauti su klientais, be to, registravo jų įpročius ir aplinkybes, su kurioms kasdien tekdavo susidurti. Pasak Gantimuro Meissnerio – už naudotojui patogios sąsajos kūrimą atsakingo „Porsche“ specialisto, – visų pirma, siekiama užtikrinti, kad vairuotojas jaustųsi kuo patogiau reguliariai pasikartojančiose situacijose, todėl didžiausias dėmesys nebūtinai kreipiamas į dizainą. Svarbiausia – rasti klientui tinkamiausius įprastų problemų sprendimus.