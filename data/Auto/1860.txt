„Hyundai Motor Group“ technologijų plėtros skyriaus vadovas Albertas Biermannas į tokį reiškinį rimtai nežiūri ir vertina šią tendenciją kaip savotišką demonstraciją, iš kurios sunku išpešti apčiuopiamą naudą, rašo carscoops.com. Kaip pats minėjo portalui „Drive“, prabangios klasės automobilius gaminančios įmonės, tokios kaip BMW ir „Mercedes“, tiesiog pametė galvas dėl technologijų, todėl ėmė švaistyti ir laiką, ir lėšas siekdamos pasiūlyti jokios didelės vertės neturinčių priemonių. Pasak A. Biermanno, tokia taktika, visų pirma, susijusi su rinkodara ir reklama. Daugelis naujovių, jo įsitikinimu, skirtos vien žiniasklaidai, kuri iš to galėtų sukurti sensaciją ir paskelbti apie neįtikėtinai aukštą taikomų technologijų lygį. Jis išties abejoja, ar ilgai žmonės sutiks už tas naujoves mokėti. Kalbėdamas apie technologijas, kurios gali likti deramai neįvertintos, A. Biermannas paminėjo kelią tiriančias kameras, gebančias nustatyti dangos paviršiaus nelygumus ir atitinkamai pakoreguoti pakabą. Tokius ir panašius išradimus jis pavadino tiesiog kvailystėmis. Buvęs „BMW M“ poskyrio bosas taip pat paminėjo, kad, pavyzdžiui, kuriant „Hyundai“ antrinės prabangių automobilių markės „Genesis“ modelio G90 konstrukciją pneumatinės pakabos buvo nutarta atsisakyti, bet pritaikyti šiek tiek sunkesnę ypač tvirto plieno platformą. Nepaisant šių sprendimų, „Consumer Reports“ duomenimis, „Genesis G90“ kai kuriais atžvilgiais tikrai pranoksta „Mercedes S-Class“ serijos modelius. A. Biermannas teigia, kad „Hyundai“ netrukus gali nurungti ir BMW, nors jokių fantastinių triukų ir nesiūlo. „Hyundai“ sprendimą nesivaikyti itin pažangių technologijų iš esmės lėmė ilgalaikiam transporto priemonių patikimumui suteiktas prioritetas, mat kuo daugiau elektroninių sistemų, tuo didesnė gedimų tikimybė. Dėl tos pačios priežasties įmonė itin daug dėmesio skiria automobilių testavimui.