Žinoma, kelias pažinties su automobiliais valandas pilnaverčiais bandymais pavadinti neišeina, bet įspūdį susidaryti galima – juolab, kad automobiliai išties unikalūs, kuriuos gali įsigyti (ir išlaikyti) tik itin tvirtą finansinį pagrindą po kojomis turintys piliečiai. Nieko keisto, kadangi bandytas „Bentayga“ be pridėtinės vertės mokesčio kainuoja net 217 tūkst. 500 eurų – bazinio (kad ir kaip šis žodis čia netiktų) modelio kaina prasideda nuo 175 tūkst. 200 eurų, o iki nurodytos sumos ji pakyla, susikomplektavus papildomais priedais, kurių beveik kiekvienas kainuoja panašiai kaip Lietuvos turguje parduodamas automobilis, o kai kurios įrangos kaina prilygsta naujiems automobiliams salonuose. O markės flagmanas „Mulsanne“ – 5,5 m ilgio prestižinis sedanas, rinkoje konkuruojantis su bene vieninteliu „Rolls-Royce Phantom“, atsieis dar įspūdingesnius 301 tūkst. 370 eurų ir dar reikės pridėti PVM – palyginimui galima pasakyti, kad už tiek galima įsigyti keturis „S“ klasės „Mercedes“ ar 7-os serijos BMW... „Bentley Bentayga“ Kol konkurentai iš „Rolls-Royce“ nepagamino SUV (o, tiksliau, nepasinaudojo savininkų iš BMW techniniais sprendimais), tol „Bentley Bentayga“ – labiausiai prestižinis SUV pasaulyje. Žinoma, niekam ne paslaptis, kad jis gaminamas naudojant tą pačią platformą, kurią turi naujas „Audi Q7“, taip pat ji bus panaudota naujos kartos „Porsche Cayenne“, „Volkswagen Touareg“ ir „Lamborghini Urus“ modelių gamyboje. Na, o „Bentayga“ išvaizdoje dominuoja būdingi „Bentley“ modeliams bruožai su masyviomis radiatorių dengiančiomis grotelėmis ir charakteringais žibintais, tačiau eisme jis taip neišsiskiria, kaip, pavyzdžiui, kampuotų formų impozantiškasis „Range Rover“ ar amerikietiškos sėkmės sinonimas „Cadillac Escalade“. Ir nors kėbulas gaminamas ten pat, kur ir „Porsche“ bei „Audi“ – Slovakijoje esančioje „Volkswagen“ koncerno gamykloje, automobilis surenkamas Anglijoje, „Bentley“ gamykloje Crewe mieste. Todėl kiekviena detalė čia, išskyrus kelias tokių pačių mygtukų eiles, kaip „Audi“, spinduliuoja išskirtiniu rankų darbu ir aukščiausia kokybe (o individualaus pasirinkimo galimybės yra tiesiog milžiniškos) bei maksimaliu patogumu vairuotojui ir keleiviams – žinoma, kaip to pagrįstai galima tikėtis tiek kainuojančiame automobilyje. Visus automobilio ratus suka kol kas vienintelis gamoje 6.0 l W12 dviejų turbinų benzininis variklis – 608 AG ir 900 Nm, 4,1 sekundės iki 100 km/val. ir maksimalus 301 km/val. greitis – dar nei vienas serijinis SUV automobilis pasaulyje nebuvo toks greitas! O ir milžiniškas motoras veikia itin tyliai, be to, kai važiuojama tolygiai, taupant degalus atjungiami šeši cilindrai. Na, o testo pabaigoje rodomos vidutinės 18 l/100 km degalų sąnaudos neglumina – apie šį parametrą čia galvojama paskiausiai. Bet visgi nenorintiems deginti pinigų vidaus degimo procese, nuo kitų metų bus siūloma 435 AG dyzelinė versija, taip pat pasirodys ir hibridinis modelis. Labai greitas, bet visada komfortiškas Kadangi tai SUV, o tuo labiau britiškas, tai čia yra tiek reguliuojamo aukščio pakaba, tiek ir važiavimo bekele pasirinkimų režimai – džentelmenai kitaip nesuprastų. Žinoma, neturėjau jokio noro lįsti į purvynę, bet elektroninės sistemos turėtų padėti susidoroti su gamtos iššūkiais, jei, pavyzdžiui, nuspręsite nuvažiuoti į nuošalesnę vietą ir ant iš bagažinės ištraukiamo išlankstomo staliuko (1560 eurų, šampano kaina neįskaičiuota) surengti iškylą. Variklis automobilį iki 100 km/val. katapultuoja vos per 4,1 sek., nors subjektyviai vertinant pagreitis tokioje prabangoje atrodo bene 2 sekundėmis ilgesnis. O jei nuspręsite pasiekti nurodytą maksimalų 301 km/val. greitį, turėsite pasirūpinti ir tam tinkamomis padangomis – ant bandyto modelio su 21 colio ratlankiais sumontuotos „Pirelli Scorpion Verde“ visasezoninės padangos yra numatytos važiuoti iki 240 km/val. greičio. Kitas klausimas – o kur tą daryti? Ir ar verta? Jei jo bendraplatformis „Audi Q7“ stebino savo lyg lengvojo automobilio charakteriu net ir posūkiuose, stebindamas klausimu „kaip inžinieriai tai padarė?“, tai „Bentayga“ važiavimo savybėse akivaizdžiai dominuoja komfortas – net ir pačiame „kiečiausiame“ „Sport“ pakabos režime padangos tik pradeda labiau perteikti kelio dangos profilį, bet kėbulo siūbavimas niekur nedingsta. Kaip taikliai pastebėjo šalia sėdėjęs ir ypatingai važiavimu vingiuotais keliais nesidžiaugęs operatorius, tokių automobilių savininkai tikriausiai pripratę prie siūbavimo, nes jiems nesvetimas ir pomėgis jachtoms.  „Bentley Mulsanne“ Kelios valandos su „Bentayga“ prabėgo itin greitai tiesiogine ir perkeltine prasme, tad jau sutemus sėdau trumpai pažinčiai prie „Mulsanne“ vairo (ir spėjau padaryti vos kelias nuotraukas telefonu). 5,5 m ilgio limuzinas yra varomas V8 6,75 l 512 AG motoro su dviem turbinomis, kurio prislopintas, pulsuojantis žemo dažnio garsas malonesnis ausiai nei W12 technologiškai pažangaus variklio skleidžiamas urzgesys. O kur dar milžiniškas 1020 Nm (!) sukimo momentas, tiesiog prilipinantis keleivius prie sėdynių, lyg bėgėjantis reaktyviniam laineriui. Po keliasdešimties nuvažiuotų kilometrų rodomos degalų sąnaudos – 27,8 l/100 km. Ir, žinoma, sėdint prie vairo sunku atsikratyti jausmo, kad nesi samdomas vairuotojas. Tokia ir mašinos paskirtis – maksimaliai komfortiškai pristatyti į kelionės tikslą automobilio savininką, įsikūrusį ant galinės sėdynės ir su bendrakeleiviu besimėgaujantį supančia prabanga. Kurią galima suvilgyti čia pat esančiame šaldiklyje laikomu šampanu (šaldiklio kaina su dviem taurėmis – 8 tūkst. 230 eurų). Važiuojant automobiliu šalia riedantis ne toks jau ir kuklus „Porsche Panamera“ atrodo ne ką solidžiau nei vidutinės klasės automobilis – ypatingą jausmą suteikia ne tik priekyje virš variklio gaubto sklendžianti sparnuota „B“ raidė, bet ir originaliai atrodantys, į priešingą nei įprasta pusę besisukančios rodmenų rodyklės ir aukščiausio lygio apdaila – nieko nuostabaus, kad pasaulyje automobilis turi tik vieną konkurentą – greitai kartą pakeisiantį „Rolls-Royce Phantom“. Na, o jei sėdėčiau gale, o ne prie vairo, galėčiau drąsiai sakyti – gyvenimas pasisekė! Kodėl šis automobilis – ne kiekvienam? Dar smalsumo vedamas nusprendžiau pasidomėti automobilių draudimo kainomis, prisėskite. Nors jų nerasite nei draudikų puslapiuose esančiose skaičiuoklėse, nei ją jums parašys užklausus elektroniniu paštu (kadangi tokios vertės mašinos draudimas yra labai individualu ir drausdami tokį automobilį draudikai toli gražu iš džiaugsmo netrina rankomis), neoficialiais duomenimis tokio nuo 200 tūkst. eurų kainuojančio automobilio kasko draudimas metams kainuotų 5-7 tūkst. eurų. O dar pridėkite specialaus aptarnavimo kainą ir tampa aišku, kad net jei ir laimėjote europuodą, išlaidos šiems neeiliniams automobiliams vis tiek bus įspūdingos – jei nesate finansų virtuozas, nuolatos papildantis savo sąskaitą apvaliomis sumelėmis, šis automobilis – tikrai ne Jums. „Bentley Bentayga“ techniniai duomenys Variklio darbinis tūris: 5950 cm3 Degalai: benzinas Galia: 447 kW/608 AG/5000–6000 aps./min. Maksimalus sukimo momentas: 900 Nm/1350–4500aps./min. Pavarų dėžė : 8 laipsnių automatinė Varantieji ratai: visi Ilgis: 5140 mm Plotis: 1998 mm Aukštis: 1742 mm Važiuoklės bazė: 2995 mm Svoris: 2440 kg Įsibėgėjimas iki 100 km/val.: 4,1 sek. Maksimalus greitis: 301 km/val. Vidutinės degalų sąnaudos: 13,1 l/100 km CO2 emisija: 296 g/km Bagažinės tūris: 431 litras Kaina: 217 tūkst. 500 eurų