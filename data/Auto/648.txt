Per interviu leidiniui „The Mirror“ J. Clarksonas pareiškė, kad didžiausia žala padaryta R. Hammondo atminčiai, kuri, pasak jo, dabar kiaura it rėtis, todėl tai, kas sakoma, jis sugeba pamiršti jau po penkių sekundžių, rašo autoevolution.com. „Tai, žinoma, ne jo kaltė. Taip yra todėl, kad jis negali vairuoti, nes apsivertė ir patyrė smegenų traumą. Jis visiškai nieko neįsimena. Iš dalies taip yra todėl, kad jo absoliučiai niekas nedomina, o iš dalies ir dėl pažeistų smegenų“, – tarsi ne visai rimtai kalbėjo J. Clarksonas. Per visą savo karjerą R. Hammondas patyrė keletą smūgių filmuojant tiek „Top Gear“, tiek per „Grand Tour“. Ko gero, didžiausias pasekmes sukėlęs incidentas įvyko 2006 metų rugsėjį Karališkųjų oro pajėgų oro uoste. Tąsyk R. Hammondas vairavo 463 km/val. greičiu lekiantį reaktyviniu varikliu varomą automobilį. Tai buvo tas pats „Vampire“ pavadintas automobilis, su kuriuo prieš šešetą metų pavyko pasiekti Didžiosios Britanijos antžeminių transporto priemonių greičio rekordą – išvystyti net 483,3 km/val. greitį. Pasak apžvalgininkų, avarija įvyko R. Hammondui bandant tą rekordą pagerinti, tačiau „Top Gear“ prodiuseriai tokias kalbas neigia. Neįtikėtinu greičiu lekiantis R. Hammondo automobilis staiga nuslydo nuo orlaivių kilimo tako ir sustojo tik po kelių staigių apsivertimų, po kurių R. Hammondas šalmu trenkėsi į žemę. Po dvi savaites trukusios komos R. Hammondas vis dėlto atsigavo, tačiau nuo to laiko jis nuolat skundžiasi susilpnėjusiomis atminties galiomis, depresija ir negatyviais emociniais išgyvenimais. R. Hammondas ir J. Clarksonas šiuo metu intensyviai rengiasi laidos „Grand Tour Mozambique Special“ startui (ją filmuojant incidentų, beje, taip pat netrūko), įvyksiančiam vasario 16 d. „Amazon Prime Video“ kanalu.