2017-aisiais Lietuvoje pavyko išlaikyti 2016 m. pasiektą žymų eismo saugos situacijos pagerėjimą, kai šalies keliuose per metus žuvusiųjų skaičius, palyginti su ankstesniais metais, buvo sumažėjęs 22,3 proc. Tuo metu pagal pasiektą pažangą Lietuva pirmavo tarp Europos šalių. Saugaus eismo specialistų teigimu, tokio lygio išlaikymas yra svarbus pasiekimas, nes pagal įvairių šalių praktiką po itin staigaus situacijos pagerėjimo kitų metų rodikliai dažnai būna vėl blogesni. Eismo saugos situacija pernai pagerėjo keturiose iš dešimties šalies apskričių. Pagal žuvusiųjų skaičiaus mažėjimą didžiausia pažanga pasiekta Utenos apskrityje, kur, palyginti su 2016 m., netekčių keliuose sumažėjo perpus (nuo 14 iki 7). Mažiau aukų keliuose buvo ir Panevėžio, Vilniaus bei Kauno apskrityse – sumažėjo atitinkamai 31 proc., 8,5 proc. ir 2,6 proc. Šiaulių apskrityje žuvusiųjų skaičius nepakito, sužeistų eismo įvykiuose sumažėjo 22 proc. Pusėje Lietuvos regionų situacija blogėjo, ypač Alytaus apskrityje, kur žuvo dvigubai daugiau žmonių (padaugėjo nuo 7 iki 15). Neigiamos tendencijos pastebimos ir Marijampolės apskrityje (46,2 proc. daugiau žuvusiųjų), taip pat Klaipėdos (35,7 proc.), Tauragės (20 proc.) ir Telšių (14,3 proc.) apskrityse. Visos Lietuvos mastu 36,4 proc. sumažėjo žuvusiųjų dėl pėsčiųjų kaltės, bet padaugėjo aukų dėl vairuotojų (14,1 proc.) ir dviratininkų (33,3 proc.) kaltės. Vis dar pasitaiko nemažai atvejų, kai ant pėsčiųjų užvažiuojama perėjose (2016 m. – 491 eismo įvykis, 2017 m. – 502). Šios tendencijos rodo, kad eismo saugai didelės įtakos turi pačių eismo dalyvių atidumas, atsargumas ir pagarba vieni kitiems kelyje. Susisiekimo ministerija ragina elgtis atsakingai, kelyje rūpintis ne tik savo, bet ir kitų eismo dalyvių saugumu. Kaip teigiama pranešime, eismo saugai gerinti šiais metais bus toliau modernizuojama Lietuvos kelių infrastruktūra, įrengiamos inžinerinės eismo saugos priemonės. Taip pat numatoma diegti inovatyvias eismo saugos priemones, kurios, tikimasi, paskatins vairuotojus kelyje elgtis atsakingiau.