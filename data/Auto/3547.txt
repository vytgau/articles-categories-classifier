„Kol kas neturime tikslių skaičių iš Lietuvos automobilių kelių direkcijos, tačiau prognozuojame, jog finansavimas gatvių remontui tik didės“, – teigė Kauno savivaldybės Miesto tvarkymo skyriaus vedėjas Aloyzas Pakalniškis. Kaip ir praėjusiais metais didžiausias dėmesys bus skiriamas apleistų pagrindinių gatvių tvarkymui. Bene didžiausi darbai numatyti Aukštuosiuose Šančiuose, kur bus rekonstruotos Verkių ir Prancūzų gatvės. Remontas apims ne tik važiuojamąją dalį, bet ir šaligatvius. Analogiški darbai numatyti ir Romainiuose – Bivylių ir A. Šapokos gatvėse. „Darbus pradėsime Šančiuose, remontuodami apvažiuojamuosius su Verkių ir Prancūzų gatvėmis susijusius kelius. Taip pat visame mieste bus lopomos po žiemos atsiradusios duobės ir išdaužos“, – apie darbų pradžią kalbėjo Kauno savivaldybės administracijos direktoriaus pavaduotojas Vilius Šiliauskas. Kapitaliai tvarkys dešimtis gatvių Per keletą ateinančių mėnesių bus užbaigtas tilto per Kauno hidroelektrinę remontas. Iki vasaros pabaigos kelininkai suremontuos ir šešių eismo juostų Varnių tiltą. „Siekiant sumažinti Savanorių prospekto ir Jonavos gatvių apkrovą, šiemet Ašigalio gatvėje ketinama įrengti nuovažą į magistralinį A1 kelią“, – pabrėžė Kauno savivaldybės Miesto tvarkymo skyriaus vedėjas Aloyzas Pakalniškis. Kelininkų taikiklyje – Taikos prospekto, Partizanų, Zanavykų, J. Gruodžio, V. Kuzmos, Panerių gatvės atkarpos nuo Varnių iki Jurbarko gatvių asfaltavimas. 2017-2018 metai pasinaudojant ES parama bus išasfaltuotos Kalvarijos, Vyčio Kryžiaus, K. Sprangausko, J. Petruičio, J. Čapliko, J. Pabrėžos, Vilties gatvės, taip pat Radvilėnų plentas. Naujos asfalto dangos sulauks ir Šiaulių, Girios, Švenčionių gatvės (nuo Šilainių pl. iki J. Semaškos g.). Šiemet planuojama užbaigti kompleksinį Vytauto prospekto remontą. Toliau bus tęsiama ir kapinių takų atnaujinimo programa, paliesianti Seniavos, Romainių, Eigulių ir kitas miesto kapines. Įvažų į daugiabučius asfaltavimui iš miesto biudžeto šįmet ketinama skirti 1,2 mln. eurų. Dėmesys dviratininkams Dviračių takų įrengimui ir šaligatvių pritaikymui dviratininkams šįmet numatyta skirti 1,7 mln. eurų. Pasak V. Šiliausko, metų eigoje finansavimas greičiausiai bus dar didinamas. Balandžio mėnesio pradžioje Aleksote, Veiverių gatvėje prasidės dviračių tako nuo Vytauto Didžiojo tilto iki miesto ribos įrengimo darbai. Dar šią vasarą Jonavos gatvę ir Kleboniškio mišką sujungs šiuo metu įrenginėjama nauja dviračių tako atkarpa. Vasarą ketinama startuoti Savanorių prospekte, kur kairioji pusė (kylant Savanorių pr. įkalne) bus pritaikyta dviratininkams. „Atsikratę duobių miesto įvaizdžio, žvilgsnį kreipiame ne tik į važiuojamą gatvės dalį. Saugumo ir komforto zonos turi apimti ir šaligatvius, kuriuos pritaikome pėstiesiems ir dviratininkams“, – pabrėžė Kauno vicemeras Povilas Mačiulis. Be dviračių takų neliks ir Šilainių gyventojai. Miesto planuose dviejų trasų įrengimas: nuo Rasytės gatvės šlaito iki Žiemgalių gatvėje esančio turbožiedo bei nuo Žemaičių plento iki J. Grušo gatvė. Balandžio mėnesį užbaigus Laisvės alėjos pirmojo etapo rekonstrukcijos darbus, veiksmas persikels į likusią ilgiausios pėsčiųjų gatvės Rytų Europoje dalį. Pirmiausia planuojama pakeisti susidėvėjusias vandentiekio ir buitinių nuotekų sistemas. Naudojasi parama Praėjusiais metais gyventojams prisidėjus 50 procentų savo lėšų, o miestui skyrus antra tiek, pavyko išasfaltuoti Ateities plento, Skalvių gatvės atkarpas, Kaimelės gatvę, automobilių stovėjimo aikštelę Piliakalnio gatvėje. „Už gatvių tvarkymą yra atsakingas visų pirma miestas. Aišku natūralu, kad pirmiausiai tvarkomos pagrindinės miesto ir atskirų mikrorajonų gatvės. Jei nuošalesnėse gatvėse gyvenantys kauniečiai nenori laukti, visuomet gali pasinaudoti šiuo sprendimu ir asfaltuotą gatvę turėti iškart“, – aiškino V. Šiliauskas. Dėl bendradarbiavimo naudojant šį modelį kauniečiai gali kreiptis į Miesto tvarkymo skyriaus specialistus el. paštu miesto.tvarkymo.skyrius@kaunas.lt