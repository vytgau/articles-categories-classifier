Televizijos reklama buvo uždrausta dėl to, kad rodė vairuotoją, reaguojantį į skaitomą teksto pranešimą automobilio prietaisų skydelyje integruotame ekrane. „Peugeot 208“ reklamoje, kurią buvo galima išvysti liepos mėnesį, rodomas vyras, skaitantis vakarėlyje esančios moters žinutę „Nuobodžiauju be tavęs“ tuo metu, kai važiuoja miesto gatvėmis. Vėliau jis vieną ranką iškelia aukštyn. Automobilių gamintojas primygtinai tvirtina, kad televizijos reklama „jokiu būdu nepateisina pavojingo ar neatsakingo vairavimo“. Penki televizijos žiūrovai pateikė skundus, kad ši reklama yra neatsakinga, mat pateisina ar skatina pavojingą ar neatsakingą vairavimą. Reklamų patvirtinimo agentūra „Clearcast“, reaguodama savo ir „Peugeot“ vardu, tvirtina, kad kelių eismo taisyklės leidžia vairuotojui reguliuoti muziką ar radiją, o veiksmas, kai vairuotojas akimirksniui pažvelgia į prietaisų skydelio ekrane esantį tekstą, yra „ne blogesnis ir be abejonės mažiau blaško“. Taip pat agentūra tvirtina, kad viena ranka atitraukiama nuo vairo labai trumpam ir tai nei kiek ne blogiau už pavaros perjungimą. „Peugeot“ tvirtina, kad tekstinį pranešimą akių lygyje rodantis ekranas buvo sukurtas tam, kad būtų išvengta dėmesio atitraukimo ir vairuotojas galėtų likti susitelkęs į automobilio kontroliavimą. Skundus palaikanti Reklamos standartų valdyba tvirtina, kad reklamos privalo nepateisinti ar neskatinti pavojingo ar neatsakingo vairavimo, kuris gali pažeisti kelių eismo taisykles. Reklamos standartų valdyba sako: „Manome, kad tekstinio pranešimo skaitymas, net ir akių lygyje, kaip rodoma reklamoje, neišvengiamai atitraukia vairuotojo dėmesį nuo priešais jį esančio kelio, o tolimesnė jo reakcija prilygsta dėmesio atitraukimui, kuris užkirstų kelią kitiems veiksmams, kurie būtini saugiam vairavimui.“ Buvo nuspręsta, kad minėta reklama dabartine forma nebus toliau transliuojama: „Mes nurodėme „Peugeot“ garantuoti, kad ateityje reklamos nepateisintų ar neskatintų pavojingo ar neatsakingo vairavimo elgesio, keliančio grėsmę saugumui ir pažeidžiančio teisinius kelių eismo taisyklių reikalavimus“.