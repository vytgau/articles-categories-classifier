Kaip rašoma pranešime žiniasklaidai, šis VšĮ „Saugus ratas“ rengiamas eko ralis, kuriame jo dalyviai įgyja vertingas ekonomiško ir saugaus vairavimo stiliaus pamokas, bus jau keturioliktasis jų istorijoje. „Neste Eko ralis 2017“, skirtingai nuo visų ankstesniųjų, pirmą kartą prasidės ir baigsis darbo dieną. Kodėl pasirinktas būtent penktadienis, kai daugelis žmonių savaitgaliui renkasi išvykas į tėviškes ir kai stebimas paprastai didesnis eismo intensyvumas, nei kitomis darbo dienomis? „Kai kurie skeptikai, išgirdę apie ekonominio vairavimo šalininkų eko raliuose pasiektus rezultatus, leidžiančius važiuoti ne tik saugiai, bet tuo pačiu ir labiau saugant nuo didesnio užterštumo mus supančią aplinką bei savo kišenes, replikuodavo, jog organizatoriai specialiai renkasi laisvadienius, kai eismo intensyvumas mažesnis“, – vieno iš motyvų neslepia pagrindinis renginio organizatorius, VšĮ „Saugus ratas“ vadovas Valdas Juozas Vilūnas. – Todėl šįmet specialiai pasirinkome penktadienį. Tad bus labai įdomu pasiektus rezultatus palyginti su ankstesniais ir įsitikinti ar taupaus vairavimo meistrų rezultatus labai įtakoja intensyvus eismas.“ Rengiamą „Neste Eko ralį 2017“ aktyviai palaiko ir remia ne tik įvairios už eismo saugumą atsakingos organizacijos, bet ir visuomenė. Mat dalyvaujantys tokiuose renginiuose įgyja ne tik daugiau saugaus bei taupaus vairavimo įgūdžių, bet ir keliaudami kaskart vis naujais maršrutais įdėmiau susipažįsta su lankytinomis, patraukliomis akiai bei garsėjančiomis istorine praeitimi šalies vietovėmis.  „Renginius, propaguojančius protingą ir ekonomišką vairavimą, kelių policija palaiko ir visokeriopai skatina, – sako „Neste Eko ralio 2017“ ambasadorius, Lietuvos kelių policijos tarnybos viršininkas Vytautas Grašys. – Mes dedame visas pastangas, kad keliuose nežūtų nė vienas žmogus, tačiau šių metų aštuonių mėnesių statistika rodo, kad avaringumo kreivė taip sparčiai nebekrinta, kaip krito per tą patį praėjusių metų laikotarpį. Nors dėl to esame priversti diegti naujus greičio kontrolės prietaisus, išvairuoti į kelius neženklintus policijos automobilius, tačiau tikiu, jog vairuotojų sąmonę laikytis kelių eismo taisyklių ir atsakingai vairuoti labiausia skatina būtent tokie renginiai.“ V. Grašio nuomone, eko raliai – sektinas pavyzdys, visų pirma jaunimui, kaip ir kur reikia lenktyniauti ir kaip organizuoti tokias varžybas. Todėl nestebina, kad jų dalyviams nekyla pagundų tariamą pranašumą įrodinėti miestų gatvėse ar užmiesčių keliuose. O tai ir yra bene didžiausia nauda, kurios ir siekia kelių policija. Šiemetinis eko ralis prasidės ne sostinėje ar viename didžiųjų šalies miestų. Jis startuos ir finišuos Molėtų rajone, strategiškai patogioje vietoje šalia magistralės Vilnius-Utena-Daugpilis kiek daugiau nei prieš metus duris atvėrusioje naujoje „Neste“ degalinėje, kurią jau pamėgo ne vien susiruošę poilsiauti prie Molėtų ežerų. Mat į šią „Neste“ degalinę vienodai patogu patekti tiek atvažiuojant nuo Utenos, tiek nuo Vilniaus, tiek ir iš Molėtų. Kodėl eko ralio rengėjai pasirinko būtent „Neste“, o „Neste“ – eko ralį? „Sąsajų yra labai daug. Mus sieja panašūs tikslai – saugumas, ekonomija, ekologija. Gera degalų kokybė, garantuojanti ne tik kelionę be rūpesčių, bet ir ilgesnį automobilio tarnavimo laiką, mažesnį neigiamą poveikį aplinkai. Sauga ir saugumas veiklos procesuose, degalinėse, keliuose – dar vienas aspektas, kuriam „Neste“ skiria taip pat daug dėmesio“, – sako UAB „Neste Lietuva“ mažmeninės prekybos skyriaus vadovas Audrius Miežys. Norinčių dalyvauti šiame ralyje paraiškas priima VšĮ „Saugus ratas“, šiemetinio ralio dalyviams jau rengianti ne mažiau 350 km ilgio trasą, kurios maršrutai drieksis Aukštaitijos regiono keliais.