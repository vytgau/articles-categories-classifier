„Vykdydama automobilių testavimą, bendrovė „BMW Group“ nustatė, kad tinkamai sukonfigūruotas naujinys per klaidą buvo susietas su ne jam skirtomis konkrečiuose automobilių modeliuose veikiančių programų versijomis, – rašoma įmonės išplatintame pranešime. – Apie iškilusią problemą „BMW Group“ nedelsdama pranešė atitinkamoms įstaigoms.“ BMW pranešimas buvo išplatintas tada, kai Vokietijos naujienų savaitraštyje „Der Spiegel“ pasirodė publikacija, kurios autoriai užsiminė, kad įdiegta programinė įranga falsifikuoja tokių kenksmingų išmetamųjų dujų, kaip azoto oksidas, rodiklius. „BMW Group“ administracija tokius tvirtinimus be jokių išlygų neigė. Galima tik priminti, kad kitai vokiečių kompanijai „Volkswagen“ prisiėjo pasirašyti sutartį dėl milijardus dolerių siekiančių kompensacijų, kai buvo įrodyta, kad JAV rinkai pristatytuose dyzelinių automobilių modeliuose veikė emisijų skaičius falsifikuojanti įranga. Vadinamasis dyzelio emisijų skandalas ne tik pakenkė „Volkswagen“ reputacijai, bet ir sukėlė materialinę žalą – baudoms ir kitoms išlaidoms apmokėti reikalinga suma siekia net 25,8 mlrd. eurų. Beveik 20 mlrd. iš jų įmonė jau sumokėjo. BMW atstovai teigia, kad netinkamai atnaujinta įranga veikia 5 ir 7 serijų 2012–2017 metais pagamintuose automobiliuose, kuriuose sumontuoti galingi dyzeliniai varikliai su trimis turbokompresoriais. Apie probleminių automobilių buvimo vietą BMW neužsiminė, tačiau informavo, kad tolesni veiksmai bus koordinuojami su atitinkamomis įstaigomis.