Visų pirma, „Braliukų mūšis by AZO“ vyks naujoje vietoje. Nė karto nebandyta trasa išlygins visų trijų šalių sportininkų galimybes ir tik sugebantys greitai adaptuotis bei išvengti incidentų galės džiaugtis pranašumu. Antra, varžybose susirungs ne tik Lietuvos, bet ir dar bent dviejų šalių pilotai, tad strategiškai svarbu, ar latviai ir estai rinksis dalyvauti Lietuvos varžybų įskaitoje, ar ne. Taisyklės byloja, jog nacionaliniame čempionate titulus pelnyti gali tik tos šalies sportininkai, tačiau įskaitos taškai skiriami pagal konkrečiai užimtą vietą, tad varžybas nugalėjus, pavyzdžiui latviui, 100 įskaitos taškų į pirmo lietuvio sąskaitą neįsirašys. Be viso šito, finalinio „vakarėlio“ kortas gali sumaišyti ir į čempiono titulą nesitaikantys lietuviai, kaip pavyzdžiui Andrius Vasiliauskas. Nors šis pilotas jau kelis sezonus orientuojasi į užsienio varžybas, tačiau naudojasi proga laisvus savaitgalius praleisti Lietuvos čempionate. Rezultatas – dvejos varžybos, du podiumai. „AZO UpHill Drift“ Andrius liko antras, „Liqui Moly Drift Show“ lipo ant aukščiausiojo laiptelio, kartu išsinešdamas ir dosnų taškų kraitį. Net ir laimėjęs „Braliukų mūšį by AZO“, kaunietis neturi šansų pakartotinai tapti Lietuvos čempionu, tačiau sujaukti kortas kitiems lietuviams jam tikrai pavyktų. Panašias staigmenas gali pateikti ir ne itin sėkmingą sezoną patiriantis, bet vis dar pavojingas Kęstutis Kelpša.  Kovojančių dėl čempiono titulo šiemet netrūksta. Kol kas lentelės viršuje puikuojasi Manto Kulvinsko pavardė. Nuoseklus, ilgametis darbas pradeda nešti rezultatus ir vilnietis nežada mažinti tempo. Jam į nugarą alsuoja kitas, jau naujosios kartos pilotas – „Drift Devils“ atstovas Donatas Macpreikšas. Iki pirmos vietos klaipėdietį skiria kiek daugiau nei 35 taškai, o tai – nesunkiai kompensuojama persvara. Pernai „Braliukų mūšis“ Donatui nebuvo sėkmingas – būtent finalo metu jis išbarstė savo turėtą persvarą Baltijos čempionate, tad metus laiko sekantis kartėlis taps puikia motyvacija nekartoti klaidų. Trečiasis prie sezono trofėjų stalo kol kas sėdi dar vienas pajūrio regiono atstovas – Valdas Vindžigelskis. Nors iki čempiono titulo jį skiria lygiai 58 taškai, tačiau konkurentų nesėkmės ir stabilus važiavimas šiam vairuotojui taip pat gali užtarnauti sėkmę – jei ne nugalėtojo vardą, tai bent jau sezono sidabrą ar bronzą. Už TOP3 ribos rikiuojasi dar ketvertas taurių ištroškusių dalyvių: kone visus sezono savaitgalius sportinėje sėdynėje praleidžiantis Benediktas Čirba jau nebeturi net teorinių šansų laimėti Lietuvos čempionatą, tačiau drąsiai pretenduoja į trejetuką, tuo tarpu nuo jo per plauką atsiliekantis „Smagresta Drift Team“ atstovas Lukas Garalevičius jau pareiškė, jog finaliniam etapui yra pasirengęs aukoti viską – jei prireiks, tai ir automobilį. Šeštoje ir septintoje vietose esantys Gediminas Levickas ir pernai metų čempionas Andrius Čibirka taip pat išlaiko teorinius šansus gauti sezono apdovanojimus, tačiau jie remiasi didelės sėkmės, oponentų tragedijų ir strateginės matematikos principais. Šių metų čempionate finalinį rezultatą sudarys taškai iš penkių pasirinktų varžybų, tad tik sužinojus „Braliukų mūšis by AZO“ rezultatus, paaiškės ir sezono baigtis.