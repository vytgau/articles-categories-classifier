Dabar Kauno vadovai žada, kad radarai stovės dar šiemet. Tas pats buvo sakoma ir pernai. Vietos aiškios Kauno kelių policijos vadovas Danas Česnauskas tvirtino, kad policija jau seniausiai savivaldybei perdavę sąrašą vietų, kur turėtų būti įrengti greičio matuokliai. O jie turėtų būti pastatyti Savanorių prospekto, Nuokalnės gatvės, Šiaurės prospekto, Europos prospekto, Tunelio gatvės, R. Kalantos gatvės įkalnėse, taip pat – Jonavos gatvėje, Karaliaus Mindaugo prospekte, Žemaičių plente ir ties T. Masiulio bei Raudonojo Kryžiaus gatvių sankryža. Numatoma, kad nauji greičio matuokliai Kaune galės ne tik fiksuoti automobilių greitį. Pagal konkurso reikalavimus, matuokliai automobilių numerius galės fiksuoti keturiose eismo juostose. Lyg ir viskas aišku, tačiau realybė tokia, kad iki šiol Kaune stovi vienintelis senas radaras – Taikos prospekte. Iš viso Lietuvos teritorijoje yra 175 stacionarūs greičio matuokliai. Valstybinės reikšmės keliuose veikia 139 stacionarūs greičio matuokliai. Dar 11 radarų yra mobilūs. Į šį skaičių nepatenka miestų teritorijose esantys greičio matuokliai. Vilniuje iš viso vienu metu veikia 12 stacionarių greičio matuoklių, kurie nuolat keičiami 36 vietose. Klaipėdoje veikia 5 radarai. Taigi Kaunas šiuo atžvilgiu beviltiškai atsilieka. Žada, kad bus šiemet Panašu, kad ledai šiuo klausimu vis dėlto gali pajudėti. Kauno savivaldybės Transporto ir eismo organizavimo skyriaus vedėjas Paulius Keras teigė, kad jau baigėsi konkursas radarams įsigyti. „Pernai buvo pradėtos procedūros, o pasiūlymų pateikimas baigėsi vasario viduryje“, – DELFI teigė P. Keras. Kol nepaskelbti konkurso rezultatai, P. Keras neatskleidžia, kiek dalyvių pateikė pasiūlymus. Aišku tai, kad dalyvių daugiau nei vienas. „Gegužės mėnesį jau tikėtina turėti rangovą“, – teigė P. Keras. Paaiškėjus konkurso nugalėtojui, naujieji radarai turės būti įrengti per pusmetį. „Procedūra sudėtinga, nes bus ekonominis vertinimas. Be to, prietaisai bus išbandomi gatvėse, testuojami realiomis sąlygomis“, – teigė P. Keras. Terminus gali gerokai pakoreguoti ir tai, jei bus teismui skundžiami konkurso rezultatai. Tuomet visas procesas gali stoti neribotam laikui.