Ši platforma gali apdoroti 320 trln. operacijų per sekundę (ankstesnė versija „Drive PX 2“ galėjo atlikti 30 trln. operacijų), o to, pasak bendrovės, užtenka, kad būtų užtikrintas visiškai autonomiškas vairavimas, arba aukščiausiojo, 5-ojo, lygio autonomija, rašo europe.autonews.com. „Žiūrint objektyviai, tai yra 400 kompiuterinių apdorojimo vienetų (CPU). Tai 10 serverių lentynų. Jos sunaudotų maždaug 20 tūkst. vatų, o šis naudoja tik 500 vatų, – sakydamas kalbą per minėtą konferenciją teigė „Nvidia“ generalinis direktorius Jansenas Huangas. – Kitaip tariant, į jūsų bagažinę mes sutalpiname superkompiuterinį duomenų centrą.“ „Nvidia“ automobilių padalinio direktorius Danny Shapiro sakė, kad pristačiusi savo pirmosios kartos platformą, bendrovė suprato, kad „mums reikės kur kas geresnių parametrų. Tai tikras superkompiuteris automobiliui“. Dvidešimt iš 225 bendrovių, naudojančių „Nvidia“ „Drive PX“ platformą, kuria savavaldžius taksi automobilius, teigė įmonė. Kad saugiai važiuotų be vairuojančio žmogaus, šiems automobiliams reikia virtinės kamerų, skenavimo lazerių ir ultragarso jutiklių, kurie siunčia milžiniškus kiekius duomenų – iki 1 terabaito per sekundę. D. Shapiro, kuris prieš konferenciją kalbėjo su žurnalistais, teigė, kad „Drive PX Pegasus“ ant platformos, kuri savo dydžiu prilygsta automobilio valstybinių numerių lentelei, gali nedelsiant apdoroti šiuos duomenis ir sunaudoti mažiau energijos, negu reikėdavo anksčiau. „Ši sistema sutaupys tūkstančius vatų, kurie šiandien sunaudojami šiuose automobiliuose“, – pažymėjo jis. Tarp bendrovių, kurios kuria technologijas ant „Nvidia“ platformų, yra automobilių gamintojai, tiekėjai ir tokie startuoliai kaip „Zoox“, „Optimus Ride“ ir „NuTonomy“.