Kalbėdamas automobilių pramonės konferencijoje Vienoje M. Muelleris minėjo, kad norint atitikti itin smulkmeniškus Europoje ir JAV keliamus reikalavimus, būtina padidinti naudojamų variklių efektyvumą 10-15 proc. Šis tikslas įvertintas 11 mlrd. JAV dolerių (10 mlrd. eurų) suma, kuri bus tolygiai paskirstyta per artimiausius penkerius metus, rašo thetruthaboutcars.com. M. Muelleris konstatavo, kad šios permainos taps mirtinu smūgiu iki 40 proc. „Volkswagen Group“ naudojamų variklių. „Nors modernūs vidaus degimo varikliai bus tinkami naudoti dar mažiausiai 20 metų, akivaizdu, kad ateitis priklauso elektrai“, - renginyje sakė jis. Atsižvelgdama į sparčiai vykstančius klimato pokyčius „Volkswagen“ įmonių grupė ketina apimti visas sritis. Planuojama ne tik aktyviai technologizuoti variklius, bet ir trigubai padidinti investicijas į elektrinių pavarų sektorių. Kalbant tiksliau, skirtumas tarp dabartinių investicijų į pastarąją sritį ir planuojamų 2022 m. turėtų siekti iki 9 mlrd. JAV dolerių (8.24 mlrd. eurų). Tiesa, „Volkswagen Group“ ketina ne tik stiprinti pozicijas elektromobilių srityje, bet ir sugrįžti į hibridinių automobilių areną.