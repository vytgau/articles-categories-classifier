Balandžio viduryje prasidėjęs pirmasis šalies sporto istorijoje Lietuvos virtualių žiedinių lenktynių „Neste Dream 2 Drive“ čempionatas pranoko visus lūkesčius. Iš viso per mėnesį projekto kvalifikacijoje dalyvavo net 420 virtualių lenktynių entuziastų. Visi jie rinkosi Vilniaus ir Klaipėdos „Simuliatorių akademijose“ bei Kauno „Skytech“ elektronikos parduotuvėje. Kaip pastebi Vilniaus „Simuliatorių akademijos“ įkūrėjas ir vadovas Laurynas Černeckas, tokio aktyvumo nebuvo galima tikėtis. „Aš pats jau daug metų dalyvauju virtualiose lenktynėse, todėl maniau, kad daugmaž žinau šio pasaulio pulsą. Vis dėlto praėjus savaitei po atrankos pradžios žmonių srautas pas mus neatslūgo ir dar labiau augo. Tuo momentu supratau, kad jautriausia Lietuvos automobilių sporto vieta – finansai. Dauguma dalyvių atėjo su didžiuliu užsidegimu ir džiaugėsi, kad atsirado šansas įgyvendinti savo svajonę – gauti vietą tikroje lenktynių komandoje“, – apie kvalifikacijos džiaugsmus pasakoja jis. Kiekvienas „Neste Dream 2 Drive“ projekte užsiregistravęs dalyvis savo geriausią laiką galėjo parodyti per tris bandymus. Maksimaliu bandymų skaičiumi pasinaudojo beveik pusė visų dalyvių, o tai rodo pasiruošimą rimtai kovai. L. Černeckas pasakoja, kad tikrai nemaža dalis visų dalyvių turi gabumų važiuoti tikrose lenktynėse. „Labai mėgstu kalbėti tiksliai, todėl galiu visus dalyvius apžvelgti pagal procentus. 30 proc. iš visų dalyvių buvo absoliutūs naujokai, kurie atrankoje dalyvavo dėl pramogos. Tačiau maždaug 8 proc. iš jų tikrai turėjo sportinio vairavimo gyslelę. Kiti 60 proc. yra vienaip ar kitaip susidūrę su virtualiomis lenktynėmis. Pradedant paprastais kompiuteriniais vairais namuose, baigiant legendiniu „Collin McRae Rally“. Iš jų bent penktadalis galėtų važiuoti tikroje trasoje su tikru automobiliu ir niekas net nepastebėtų, kad jie pradedantieji. Na, o likę 10 proc. yra tikri virtualių lenktynių fanatikai. Jie dalyvauja įvairiuose čempionatuose ir simuliatoriuose jaučiasi kaip žuvys vandenyje. Jei šiuos jų gebėjimus patobulintume tikroje trasoje – Lietuvos automobilių sportas pasipildytų konkurencingais vairuotojais“, – dėsto „Simuliatorių akademijos“ vadovas. Būtent tai ir vyko visą atrankos ciklą. Lyderiai kartais pasikeisdavo praėjus kelioms minutėms po naujojo rekordo paskelbimo, o turnyrinė lentelė kardinaliai keisdavosi kasdien. Pasibaigus kvalifikacijai pirmoje vietoje užtikrintai įsitaisė vilnietis simuliatorių entuziastas Martynas Sidunovas (1:44.274). Jį dar bandys pasivyti Matas Mendelis (1:44.499) iš Klaipėdos. Tuo tarpu trečiąją poziciją kol kas gina kitas klaipėdietis Robertas Galdikas (1:44.802). Kartu su kitais TOP 16 dalyvių jie keliaus į pusfinalius. Čia varžovai susitiks sprinto tipo lenktynėse tarpusavyje. Po keturių pusfinalių, vyksiančių virtualioje Poznanės trasoje, nugalėtojai susitiks finale.  Išlaikę Lietuvos automobilių sporto federacijos paruoštą teorijos egzaminą geriausi lenktynininkai finale kovos dėl galimybės išpildyti savo svajonę – užimti vietą „Tauras Racing“ lenktynių komandoje ir skrieti su „Mazda RX-8“ tikrose trasose. 