Tyrimų bendrovė „Spinter“ rugsėjo 1-14 dienomis apklausė 203 Lietuvos teisininkus, uždavusi jiems klausimą, kuris iš pateikto 27 naujų automobilių (mūsų šalyje pasirodžiusių nuo praėjusių metų lapkričio iki šių metų spalio mėnesio) sąrašo, jų vertinimu, nusipelno tapti šių metų Lietuvos automobiliu. Į projektą galite patekti paspaudę čia. Balsuoti ir rinkti savo „Lietuvos automobilį 2017” iki spalio 24 dienos gali kiekvienas DELFI skaitytojas, paspaudęs čia. Teisininkų favoritai – trys automobiliai Teisininkų apklausoje išryškėjo trys favoritai, akivaizdžiai atsiplėšę nuo likusių dvidešimt keturių pretendentų – pirmajam trejetukui atiteko 80 balsų iš 203. Dar trys įkandin sekantys modeliai kartu surinko 52 balsus. Jau trečiame apklausos dalyvių segmente iš keturių paskelbtų nugalėjo „Volvo XC60“ miesto visureigis. Jam teisininkų apklausoje atiteko 29 balsai. Šios profesinės grupės pasirinkimo ypatingu akcentu tapo antroji vieta, kurią užėmė visai netoli pergalės buvęs „Porsche Panamera“ modelis – 26 teisininkų apklausos balsai. O kovos dėl pergalės atkaklumą gerai atspindi trečioje pozicijoje likęs 5 serijos BMW, surinkęs vos vienu balsu mažiau nei „Porsche Panamera“. Dar vienas teisinininkų apklausos ypatingas atspindys – įkandin lyderiams žengiantys dar trys prabangūs automobiliai: „Audi A5 Sportback“ (18 balsų), „Land Rover Discovery“ ir „Mercedes-Benz E Coupe“ (po 17 balsų). Pernai teisininkų apklausoje visiškai dominavo taip pat trys modeliai: nugalėjęs „Volvo S90/V90“, antrą vietą užėmęs hibridinis „Toyota Prius“ ir trečias finišavęs E klasės „Mercedes-Benz“. Nuomonę atskleis skirtingos profesinės grupės ir DELFI skaitytojai DELFI pristato antrą kartą unikaliu formatu mūsų šalyje organizuojamus „Lietuvos automobilio 2017” rinkimus. Šešių dalių ciklas vėl atskleis, kokie šiemet mūsų šalyje pasirodę automobilių modeliai yra populiariausi tarp skirtingų profesijų atstovų. Šis projektas mūsų šalyje unikalus tuo, kad apklausose, kurias atliko rinkos tyrimų bendrovė „Spinter“ ir žurnalas „Reitingai“, dalyvavo skirtingos profesinės grupės, o jų pasirinkimą galiausiai bus galima palyginti su bendra visų DELFI skaitytojų nuomone. Apklausose nebuvo pateikiami jokie ekspertiniai vertinimai, respondentams paliekant galimybę apsispręsti absoliučiai savarankiškai, vadovaujantis bet kokiais jiems priimtinais kriterijais. „Šiemet automobilių mylėtojams skirtas projektas startuoja su nauju prekės ženklu „Lietuvos automobilis“. Norime, kad tai būtų ne tik lietuvių tautos, o visos šalies geriausių automobilių rinkimai. Po sėkmingo praėjusių metų starto, kuomet pirmąkart įgyvendinome bene objektyviausius automobilių rinkimus Lietuvoje, siekiame projektą auginti ir įtvirtinti naują automobilių rinkimų standartą. Oficialūs automobilių platintojai mielai bendradarbiauja su DELFI šiame projekte būtent dėl jo objektyvumo ir plačios sklaidos internete“, – teigia DELFI Rinkodaros vadovė Kristina Valaitytė. Iš viso DELFI „Lietuvos automobilio 2017“ projekte savo simpatijas įvardijo žurnalistai, rinkodaros, reklamos ir viešųjų ryšių specialistai, teisininkai, sporto bei pramogų pasaulio atstovai bei verslininkai ar įmonių vadovai. Žurnalas „Reitingai“ apklausė dvi interesų grupes: žurnalistus ir pramogų pasaulio atstovus su sportininkais. Žiniasklaidos atstovų buvo apklausta 246, o pramogų pasaulio žmonių ir sportininkų – 271. „Spinter“ tyrimo metu buvo apklausta 203 teisininkai, 200 rinkodaros, viešųjų ryšių bei reklamos specialistų, bei 205 įmonių vadovai ir verslo savininkai. Projektą vainikuos „Lietuvos automobilio 2017“ nominacija, kurios nugalėtoją galės spręsti visi DELFI skaitytojai – jie dvi savaites vykstantį balsavimą gali rasti paspaudę čia. DELFI taip pat jau skelbė žurnalistų, verslininkų ir vadovų, bei reklamos, rinkodaros ir viešųjų ryšių specialistų pasirinkimus. 