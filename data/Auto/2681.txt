60 valandų užtruksiantį ir apie 2000 kilometrų palei šalies valstybinę sieną nusidriekusį bekelės 4x4 perimetro maratoną, kurio startas ir finišas pirmą kartą per septynerių metų šių lenktynių istoriją rengiamas Naujojoje Akmenėje, pradėjo 25 ekipažai iš Lietuvos. Daugiausia ekipažų atstovauja Panevėžio miestui ir rajonui – net 6. Prie starto linijos išsirikiavo 5 vilniečių, po tris uteniškių, kauniečių ir tauragiškių ekipažus, du – iš Tytuvėnų, po vieną – iš Viešintų, Nemenčinės ir Kazlų Rūdos. „Nors oficialiu šio bekelės maratono automobiliu tituluojamas visas savo gerąsias savybes jau pernai 4x4 perimetro lenktynėse įrodęs „Nissan Navara“, tačiau masiškumu šios markės visureigiai tik vienu nusileidžia „Toyotai“, kurių šįkart bekelės maratone – penki, – varžybų spaudos centrui, viešųjų ryšių agentūrai „Visus Bonus“ sakė „Nissan Nordic Europe“ komunikacijos vadovas Baltijos šalims Mindaugas Plukys. – Tačiau į Naująją Akmenę atvykome siekti ne masiškumo rekordų, o norėdami įrodyti visas gerąsias mūsų automobilių savybes. Būtent jos, o kartu ir automobilio trūkumai, geriausiai atsiskleidžia tokiuose išbandymuose, kaip šis bekelės maratonas.“  Dar vienos japonų gamintojų – „Mitsubishi“ markės automobilių – tiek pat, kaip ir „Nissan“, keturi. Keturi visureigiai ir su „Jeep Grand Cherokee“ emblema, 3 – „Land Rover“, po 2 „Isuzu“, ir „Mercedes-Benz“, vienas – „Mazda“. 25 sportininkai varžosi trijose įskaitose : „Sport“, „Extreme“ ir „Tourism“, kuri yra gausiausia, o joje dalyvauja 11 ekipažų. Po septynis dėl nugalėtojų ir prizininkų laurų rungiasi „Sport“ ir „Extreme“ klasėse. Iškart po lenktynių starto „Tourism“ klasės sportininkai pasuko savąja trasa, o kitų dviejų įskaitų dalyviai – į įspūdingą tarsi Marso kanjonai, tačiau klastingą, klaidų nepripažįstantį ir jų neatleidžiantį „Kalcito“ karjerą, kuriame įveikė pirmuosius du greičio ruožus. Antrasis tapo lemtingas dviem ekipažams, po kurių šie sportininkai persikvalifikavo į žiūrovų gretas. Pirmoji nesėkmė ištiko itin patyrusį bekelės entuziastą Merkį Saukevičių su Mindaugu Vasiliausku, rungtyniavusius „Sport“ klasėje. Jų vairuojama „Toyota Tacoma“ miške atsitrenkė į medį. „Extreme“ klasėje važiavusius tytuvėniškius Egidijų ir Andrių Puidokus sustabdė paskutinį kvapą išleidęs jų „Isuzu“ visureigio variklis.