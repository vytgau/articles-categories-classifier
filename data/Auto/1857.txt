„Šiais metais smarkų augimą lemia sparčiai didėjantis vidutinis darbo užmokestis - jis padidėjo daugiau kaip 10 procentų. Toliau kylant darbo užmokesčiui, didės ir Lietuvos žmonių galimybės įpirkti naujesnius automobilius“, - antradienį spaudos konferencijoje sakė SEB banko vyriausias analitikas T. Povilauskas. SEB banko Lizingo departamento direktorius Saulius Mickus kalbėjo, jog šiemet lizingu žmonės dažniau pirko naujus automobilius. „Pirmąjį pusmetį žymiai padaugėjo lizingu įsigyjamų naujų automobilių - jų buvo įsigyta beveik tiek pat, kiek ir naudotų. Ar ši augimo tendencija išliks ir ateityje, sunku vertinti, nes automobilio pasirinkimą lemia ne tik finansinės galimybės, bet ir požiūris į automobilį“, - žurnalistams teigė S. Mickus. T. Povilauskas pridūrė, kad Lietuvoje naujų automobilių gali būti parduodama dar daugiau, o tai irgi lemia didėjančios gyventojų pajamos. „Naujų automobilių Lietuvoje galėtų būti parduodama bent 50 proc. daugiau – tą leistų finansinės gyventojų galimybės. Jei palyginsime su kitomis Europos Sąjungos šalimis, matysime, kad šalyse, kuriose gyventojų vidutinės pajamos yra panašios ar šiek tiek didesnės negu mūsų - Lenkijoje, Latvijoje, Vengrijoje ar Slovakijoje - naujų automobilių nuperkama gerokai daugiau negu Lietuvoje“, - teigė banko analitikas. Automobilių duomenų tyrimo bendrovės „DataCenter“ duomenimis, populiariausi yra nauji automobiliai yra „Nissan Qashqai“, „Volkswagen Tiguan“, „Toyota RAV“, „Kia Sportage“ ir „Toyota C–HR“. SEB bankas, skaičiuodamas automobilių įperkamumą, naudojo pirmojo ketvirčio vidutinį darbo užmokestį - 645 eurai (po mokesčių) bei rėmėsi skelbimų portalo autoplius.lt duomenimis.