Šanchajaus verslo centro „Lilac International“ požeminėje automobilių stovėjimo aikštelėje stovi 50 „Supercharger“ įkrovimo stotelių, kiekviena iš jų vienu metu gali aptarnauti du automobilius. Skelbiama, kad šis „Supercharger“ centras veikia septynias dienas per savaitę. Be to, iki 2017 metų pabaigos „Tesla“ ketina Kinijoje atidaryti tūkstantį naujų „Supercharger“ stotelių. Iki šiol didžiausias „Supercharger“ stotelių centras veikė Norvegijoje – ten vienoje vietoje jų stovi 20. Šiuo metu vyksta statybos Kalifornijoje, kur bus įrengta 40 tokių vietų. Iš viso šiuo metu pasaulyje veikia 1032 „Supercharger“ stotelės ir 7320 elektrinių automobilių įkrovimo taškų. Jie išsibarstę Šiaurės Amerikoje, Europoje, Azijoje ir Australijoje. Iš pradžių „Tesla“ jais leido naudotis nemokamai, tačiau nuo 2017 metų sausio elektrinių automobilių turėtojams tenka mokėti arba už „Supercharger“ naudojimo minutes, arba už kilovatvalandes (priklausomai nuo įkrovimo stotelės buvimo vietos).