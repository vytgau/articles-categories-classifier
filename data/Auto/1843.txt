Nes jis – dar vienas „Volkswagen“ modulinės MQB platformos rezultatas. „Dar vienas“ todėl, kad naudojant šią platformą pagaminti nauji „Golf“, „Tiguan“, „Passat“ automobiliai. Tą pačią platformą turi ir „Polo“ bendraklasiai bei anksčiau debiutavę „Škoda Fabia“ ir „Seat Ibiza“, tačiau juose nei pakabos nustatymų, nei, tuo labiau, skaitmeninio prietaisų skydelio tikrai nerasite. O naujajame, šeštos kartos „Polo“ yra. Nes jis – koncerno grupės mažų automobilių flagmanas, galimybių etalonas, kad ir kaip tai skambėtų keistai, kalbant apie B segmento automobilį. Jis – ir velniškai populiarus, kurių pasaulyje buvo parduota daugiau kaip 14 milijonų vienetų. Drauge su „Ford Fiesta“ ir „Renault Clio“ jis yra vienas populiariausių šio segmento automobilių Europoje.  Bet nuo šiol – neabejotinai ir brangiausias. Bazinis, pigiausias modelis su atmosferiniu, trijų cilindrų 75 AG varikliu kainuoja nuo 13 907 eurų! Ir nors „Volkswagen“ kompanija garsėja kaip itin lanksčiai taikanti patrauklias kainas įmonėms, paprastam pirkėjui norėtųsi jas matyti ir kainoraštyje. Tad išvada peršasi pati. Naujasis „Volkswagen Polo“ – neabejotinai pažangiausias šios klasės automobilis. Tačiau kitas klausimas – kiek šio segmento pirkėjų yra pasirengę tiek mokėti už „mažąjį“ „Passat“? Žinoma, iš vienos pusės – tai pigiausias būdas įsigyti šio vokiško koncerno automobilį (neskaitant specifinio „Up“). Ir, turiu pasakyti, nėra jokių priežasčių to nedaryti, jei tik norite automobilio iš Volfsburgo – valdymas ir ergonomika nepriekaištingi, džiugina gera apdaila ir klasės masteliais vertinant erdvus salonas bei bagažinė, nemažos apdailos pasirinkimo galimybės. O norintiems „karščiau“ – ir net 200 AG GTI versija – maža tikrai nepasirodys. Daugiau apie naująjį „Polo“ žiūrėkite vaizdo medžiagoje.