Kitokia transliacija Lenktynių žiūrovai įpratę matyti mūšio lauką iš išorės, tačiau patys kovotojai slepiasi automobiliuose: būtent ten vyksta tikroji kova, ten verda didžiausios emocijos. Važiavimas milžinišku greičiu nutolus vos per centimetrą nuo trasos atitvarų, maksimaliu greičiu atliekami lenkimai siauruose nuvažiavimuose ir užvažiavimuose ant viadukų, kurie suprojektuoti vos vienam automobiliui, pro šoną lekiantys greitesni ir lenkiami lėtesni automobiliai. O kur dar sustojimai techninio aptarnavimo juostoje bei vairuotojų pasikeitimai. Iš automobilio vidaus viskas atrodo kitaip. Visa tai galės pamatyti lenktynių žiūrovai, prisijungę prie „Dynami:t Energy“ komandos „Youtube“ kanalo arba jos „Facebook“ paskyroje. Šeštadienį, lygiai vidurdienį, prasidės didžiųjų 1006 km ištvermės lenktynių transliacija. Garantuoja gerą kokybę „Mes užtikrinsime gerą transliacijos kokybę visų lenktynių metu, nuo pat vidurdienio iki pat vakaro. Esame pasamdę transliuotojus, kurių internetu naudosimės tik mes, taigi jokių trukdžių neturėtų būti. Naudojame modernias kameras, filmuojančias aukštos raiškos kokybe, o kad nepritrūktų energijos, pasirūpinome akumuliatoriais, kurie gali užtikrinti energijos tiekimą visą savaitę. Treniruočių metu jau spėjome išsibandyti įrangą, viskas veikia, transliacija turėtų būti įdomi“, – patikino šį projektą kuruojantis „Chocolate“ agentūros atstovas Šarūnas Šatas.  „Šalia trasos žiūrovai mato tik greitai ir dar greičiau važiuojančius automobilius. Internetu ir per televiziją oficialūs lenktynių transliuotojai parodo lenkimus iš išorės. Kai kam ilgų nuotolių lenktynės, kur svarbiausia ištvermė ir nebūna tiek daug artimų kovų, gali pasirodyti nuobodžios. Bet tik todėl, kad nemato tikrojo veiksmo, kuriame sukasi lenktynininkai. Mes tą norime parodyti“, – sakė „Dynami:t Energy“ lenktynininkas Mantas Matukaitis. „Dynami:t Energy“ ekipos vadovas Aleksandras Dainys šiame projekte mato naudą ir pačiai komandai. Nauda ir komandai „Gyva transliacija iš automobilio būtų vertinga papildoma informacija komandos štabui. Įsikūrę techninėje aptarnavimo zonoje matome ne tiek jau daug. Su lenktynininku galime bendrauti tik radijo ryšiu. Matydami kas dedasi automobilio viduje turėtume aiškesnį lenktynių eigos vaizdą, priklausomai nuo situacijos, matydami kaip vairuotojai važiuoja, galėtume reguliuoti jų greitį: vytis artimiausius priešininkus arba taupyti techniką“, – kalbėjo A. Dainys. Praėjusių metų A3000 klasės nugalėtojai, įlipę į greičiausiųjų bendros įskaitos dešimtuką su „BMW E46“ automobiliu nori siekti dar aukštesnių rezultatų. Kaip išsireiškė M. Matukaitis, norint su motoroleriu lenkti „britvas“, reikia idealiai sustyguoti komandos darbą. Dėl to gerokai daugiau informacijos dėl tiesioginės transliacijos iš automobilio vidaus gausiantis komandos štabas gebės tiksliau suplanuoti lenktynių strategiją ir apginti nugalėtojų titulą. Į šią kovą „Dynami:t Energy“ stos tos pačios sudėties: M. Matukaitis, Aistė Antanaitytė-Matukaitė, Tadas Aganauskas ir Benediktas Sinkevičius.