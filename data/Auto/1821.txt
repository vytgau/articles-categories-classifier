Itin kalnuota trasa išsiskiriančio Vokietijos etapo dienos skyrėsi lyg diena ir naktis. Šeštadienį dalyvius ir žiūrovus merkė lietus virtęs tikra tešlyne, o sekmadienį nuo ankstyvo ryto lepino saulės spinduliai. Tokios oro sąlygos lėmė skirtingas važiavimo sąlygas lenktynininkams, kuriems padangų pasirinkimas prieš bene kiekvieną startą tapo galvos skausmu. Pirmąją varžybų dieną permainingomis sąlygomis įvyko net trys iš keturių „Super 1600“ klasės kvalifikacinių važiavimų, kuriuose „Škoda RX Lithuania“ sportininkas K. Navickas rodė pagirtiną stabilumą – sėkmingai startavęs visuose važiavimuose, lietuvis triskart finišavo pirmas ir po pirmosios dienos įsitvirtino pirmoje lentelės vietoje. „Visą dieną pavyko išvengti klaidų trasoje, gerai sustartuoti ir į pirmą posūkį atvažiuoti pirmam. Šioje trasoje tai reiškia labai daug. „Joker“ ratas čia itin lėtas ir sudėtingas, ypač mūsų klasės bolidams, o palijus jis tapo tikru klampiuoju smėliu, išvažiuoti tapo labai sunku. Nepaisant to, pirmoje kvalifikacijoje parodėme šeštą, antrojoje - pirmą, o trečiojoje - penktą laiką. Tai leido prieš sekmadienį jaustis gan patogiai“, – įspūdžiais dalinosi K. Navickas. Prieš paskutinę kvalifikaciją dėl lenktynių žiūrovą ištikusių sveikatos problemų buvo atšaukta rytinė treniruotė, o trasai pilnai neišdžiuvus, komandos pradėjo strateginius žaidimus dėl padangų pasirinkimo. Nors dauguma lenktynininkų nerizikavo ir važiavimui rinkosi lietaus padangas, „Škoda RX Lithuania“ komanda viena iš nedaugelio pasirinko „slick“ tipo padangas ir stodama prie starto sulaukė nemažai varžovų žvilgsnių. Tiesa, rizika pasiteisino, nors kaip pripažino pats K. Navickas, trasos žvyrinėse dalyse ir „joker“ rate reikėjo nemenkai paprakaituoti, visa tai atsipirko – lietuvis finišavo pirmas. „Po paskutinių kvalifikacinių važiavimų trasa išdžiūvo ir pusfinalyje kovojome jau ne dėl laiko, o dėl pozicijų. Startavus iš pirmosios eilės pusfinalyje po įnirtingos kovos pirmame posūkyje pavyko išvažiuoti pirmam ir vesti visą važiavimą. Tik grįžus į serviso zoną pastebėjome kovos pirmame posūkyje pasekmes – varžovo smūgis į kairįjį „Škoda“ šoną buvo kur kas smarkesnis ir sulankstė ne tik traukę, tačiau ir visą galinį automobilio tiltą, – pasakojo K. Navickas. – „Turėjome mažiau nei valandą darbams atlikti. Komanda atidavė visas jėgas ir, likus vos kelioms minutėms, pajudėjome į startą. Finale vėl pavyko puikiai startuoti, paskutiniame rate įveikti „jokerį“ ir išplėšti pergalę. Jos tikrai nusipelnė visa komanda, šį savaitgalį padarėme maksimumą, labai džiaugiuosi, kad pavyko ją pasiekti. Nors sezonas buvo permainingas, daug išmokome ir ateityje tikrai būsime patobulėję“. Po pirmų trijų Europos čempionato etapų K. Navickas pirmavo turnyro lentelėje, tačiau po dviejų iš eilės patirtų avarijų smuktelėjo bendrojoje įskaitoje. 2016 metų sezone K. Navickas užėmė trečiąją vietą.