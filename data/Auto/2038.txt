„Williams“ pristatyta elektromobilių platforma yra keičiamo dydžio. Tai yra, ją galima pritaikyti skirtingo dydžio automobiliams. Tokios kompanijos kaip „Mercedes-Benz“, „Volkswagen“, „Jaguar Land Rover“ ir, aišku, „Tesla“ gamina nuosavas keičiamo dydžio platformas, tačiau „Williams“ pasiūlymas turėtų patikti mažesniems gamintojams, neturintiems galimybių investuoti į šio komponento kūrimą. Šioje platformoje, kurią žurnalistai jau pakrikštijo didele elektrine riedlente, yra sumontuotos baterijos, varikliai, visa automobilio važiuoklė (įskaitant stabdžius) ir net saugos zonos užtikrinti keleivių saugumą autoįvykių metu. Gamintojui liktų suprojektuoti likusią automobilio dalį. Tai, aišku, vis tiek yra didelė užduotis, bet platformos sukūrimas yra gana didelė naujo automobilio kūrimo dalis. „Williams“ platforma, vadinama FW-EVX, turi iš anglies pluošto pagamintas skersines svirtis, kurios sveria daugiau nei dvigubai mažiau nei analogiški metaliniai komponentai. Į jas taip pat galima sumontuoti įvairius jutiklius, skirtus efektyviam važiuoklės darbui užtikrinti. FW-EVX platformoje galima sumontuoti 4 elektros variklius, o „Williams“ baterijų modulis yra ne tik efektyviai aušinamas oru, bet ir toks tvirtas, kad suteikia standumo visai platformai. Taigi, ši platforma yra tvirta, standi, turi visus važiuoklės ir galios agregatus, pasirūpina automobilio saugumu ir gali būti gaminama praktiškai bet kokio tipo kėbului. Kur minusai? Gal kaina? Štai ir didžiausias siurprizas. Šis anglies pluošto ir perdirbtų kompozitinių medžiagų aukštųjų technologijų mišinys masinėje gamyboje nenusileistų paplitusioms aliuminio platformoms. Aišku, tik tuo atveju, jei jų būtų gaminama labai daug. Žurnalistai juokauja, kad pažiūrėjus į šį išradimą aliumininė „Tesla“ platforma jau nebeatrodo tokia įstabi. „Williams“ elektromobilių pasaulyje nėra naujokė. Ši kompanija prisidėjo prie „Nissan“ ir „Aston Martin“ elektrinių ambicijų, o ir kitose kompanijose matyti „Williams“ ranka. Ši platforma kol kas tėra prototipas, neaišku, ar ji peržengs masinės gamybos ribas. Tačiau neabejojama, kad ji būtų labai populiari tarp nedidelių gamintojų. Juk sukurti kėbulą lanksčiai platformai tikrai nėra taip sunku kaip visą automobilį.