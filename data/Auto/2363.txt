Slalomo dvikovos „Slalomo akademijos“ organizuojamos „Slalomo dvikovos“ – unikalios automobilių sporto varžybos, kur dviejose identiškose trasose tuo pačiu metu važiuoja du automobiliai. Jų vairuotojai varžosi ne tik dėl sekundės dalių, bet ir tarpusavyje – kuris finišo liniją pasieks greičiau. Nugalėtojai keliauja į tolimesnį etapą ir tęsia kovą dėl taurių, pralaimėjusieji kovoja su likimo broliais. Organizatoriaus varžybų schema net ir pirmųjų važiavimų nesėkmės atveju suteikia galimybę tęsti kovą dėl pergalės. Dalyviai gauna daugybę važiavimų trasoje, tad ilgas laikas, kai veikia adrenalinas atperka startinius mokesčius. Tuo metu žiūrovai, matydami du automobilius paraleliai zujančius vienodose trasose, turi neeilinę galimybę lyginti vairuotojų važiavimo techniką, matyti klaidas ar sumanius, sekundes taupančius, manevrus. Juk slalomas – visų automobilių sporto šakų pradžiamokslis. Tačiau pradžiamokslį „Slalomo akademija“ organizuoja slalomo treniruotėse. Varžybose dalyviams savo jėgas reikia įrodyti sudėtingose, suktose ir techniškose trasose. Būtent tokia buvo sudėliota ketvirtame „Slalomo dvikovų“ etape. Neišsemiamus patirties klodus turintys slalomo meistrai ir daugkartiniai čempionai turėjo puikią galimybę pasipildyti savo taurių kolekciją. Bet šiame etape tai pavyko ne visiems. Sauliaus Vilčinsko vedama „Slalomo akademija“ užaugino nauju talentus, pirmose varžybose sugebėjusius nušluostyti nosį senbuviams. Naujokai šluostė nosis senbuviams Štai į priekiniais ratais varomų automobilių klasę susirinko nemažai dalyvių, daug slalomo asų, tačiau visus juos naujokai paguldė ant menčių. Iki finalo užkopė „Slalomo akademijos“ narys Julius Ašmonas su „Honda Civic“ ir šios serijos varžybų naujokas Mindaugas Rožėnas. Finalinį važiavimą laimėjo naujokas. Trečias, taip pat ant šios serijos podiumo dar nematytas Aurimas Margevičus, laimėjęs prieš ilgametį slalomų dalyvį Igorį Charitonovičių. Daug pasipriešinimo galiniais ratais varomų automobilių klasėje sulaukė nenukarūnuotas čempionas Edvinas Sabalys. Jam priešinosi ir netgi geresnius rezultatus rodė Mindaugas Giraitis, užderėjo greitų naujokų: Renatas Pulkinas su „BMW 323ti“, Robertas Valkeris su „Mazda MX-5“, Julius Parnavas su „BMW 323ti“. Bet kad ir kokie greiti buvo naujokai, pastovumas ir šalta ramybė išlaikė greičiausiojo karūną ant E. Sabalio galvos. Damų klasėje finale kovėsi slalomo senbuvės ir patyrusios vairuotojos – Augustė Rupšytė ir Evelina Drilingienė. Akistatoje sėkmė šį kartą šypsojosi Augustei. Iki trečiosios vietos pakilo dar viena „Slalomo akademijos“ narė ir lenktynių debiutantė – Daiva Puidokaitė. Tarp visais ratais varomų automobilių aršiausiai kovojo Alanas Verbickas ir Derekas Ostrovskis, važiavę galingais „BMW 340i xDrive“ ir „Audi S3“ automobiliais. Laimėjo Alanas. Ramiai į trečią vietą pasibrovė dar vienas varžybų naujokas iš „Slalomo akademijos“ Mantas Mitrius su visiškai standartiniu „Mitsubishi Lancer EVO X“. Tuo tarpu laisvos klasės važiavimai virto tikru karo lauku, mat čia kovojo visi norintys važiuoti dalyviai iš skirtingų disciplinų: vienas prieš kitą ragus rėmė tiek priekiniais, tiek galiniais, tiek visais varomais ratais automobilius vairuojantys lenktynininkai. Graži ir efektinga kova vyko dėl vertingų prizų.  Staigmeną laisvos klasės važiavimuose pateikė „Slalomo akademijos“ debiutantas Stepas Jovaiša, kuriam pirmuosiuose važiavimuose galu varomų automobilių grupėje sekėsi kiek sunkiau, mat tai buvo pirmosios jo varžybos gyvenime. Tačiau atėjus laisvos klasės varžyboms jis atsigavo ir baudė visus savo varžovus, kol superfinale nesutiko R. Valkerio, prieš kurį jam teko nusileisti ir džiaugtis antra vieta. Žemiausią prizininkų pakylos laiptelį šioje klasėje užėmė M. Rožėnas. Nauji veidai ir vardai Varžybų organizatorius džiaugėsi ir dviejų jaunųjų lenktynininkų pasirodymais. „Galu varomų automobilių klasėje startavo ir du vos 13-14 metų sulaukę jaunuoliai Julius Glodelis ir Erikas Valkeris. Jie ant podiumo nelipo, tačiau važiavo aukštesniu nei klasės vidurkis tempu ir rodė pavyzdingą susikaupimą bei trasos „vykdymą“. Smagu varžybose sulaukti tokių jaunų žmonių ir matyti tokius šaunius rezultatus. Vien dėl jų prižadu kitą kartą įsteigti papildomų prizų jauniams, tai būtų paskatinimas jaunimui sportuoti“, – sakė „Slalomo akademijos“ vadovas Saulius Vilčinskas. „Susipažinę su „Slalomo akademijos“ veikla ir išsikeltais tikslais, didžiaisiais varžybų rėmėjais šiemet tapo Lietuvos techninės apžiūros įmonių asociacija „Transeksta“. Taipogi ne pirmą sezoną tarp rėmėjų mus lydi ir Lietuvoje eksploatacinius skysčius automobiliams gaminanti „Lesta“, energijos suteikiantys užkandžiai, kuriuose gausu vertingų įvairių rūšių grūdų – javainių batonėliai „Corny“ ir savitarnos plovyklų tinklas „Plaunu pats“. Džiaugiamės ir neseniai partnerių sąrašą papildžiusiu Vilniaus spaudos ir reklamos gamybos („VSRG“) kolektyvu. Esame labai dėkingi visiems rėmėjams ir partneriams, taip pat mus visada kolektyve lydintiems, kartu kuriantiems žmonėms (savanoriams). Džiaugiamės, jog vis daugiau atsiranda žmonių, suprantančių vairavimo įgūdžių tobulinimo svarbą kasdieniniame kelyje“, – kalbėjo „Slalomo akademijos“ marketingo ir personalo vadovė Rasa Kažukauskaitė.