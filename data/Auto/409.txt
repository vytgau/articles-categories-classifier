Nenumaldomai artėjant JK pasitraukimui iš Europos Sąjungos (ES), automobilių gamybos srityje darbus vykdančios įmonės rimtai svarsto, kaip gi pasibaigus pereinamajam „Brexit“ periodui teks importuoti milijonus detalių iš viso pasaulio ir eksportuoti JK gamyklose surinktus automobilius į kitas Europos šalis ten gyvenantiems klientams, rašo „Autonews“. Automobilių gamintojai jau kuria planus, kaip suvaldyti pačių įvairiausių scenarijų situacijas, pavyzdžiui, vėlavimus uostuose, neišvengiamai ir skaudžiai smogsiančius pasauliniam verslo modeliui, kurio pagrindas – spartaus detalių, variklių ir jau pagamintų transporto priemonių judėjimo užtikrinimas kertant šalių sienas. „Kalbame apie minutes pasienyje, jei jų imtų trūkti, tektų susidurti su milžiniškais padariniais, turint omenyje inventorių ir logistiką. Taigi šiuo metu mums būtina apgalvoti visus šiuos nenumatytus atvejus.“ – sakė automobilių parodoje dalyvavęs „Jaguar Land Rover“ vykdomasis vadovas Ralfas Spethas. Jis buvo linkęs įspėti, kad bet kokie nukrypimai nuo transporto priemonėms taikomų standartų tarp JK ir ES reikštų grįžimą į Viduramžius. Londonui ir Briuseliui tikintis pasiekti pereinamojo laikotarpio susitarimą šį mėnesį vyksiančiame ES viršūnių susitikime dėl status quo išsaugojimo iki 2020 m. įmonės jau dabar mėgina ruoštis neužtikrintai ateičiai JK. Pavojus kyla ateičiai vienos iš nedaugelio sėkmingų JK gamybos istorijų nuo XX a. devintojo dešimtmečio. Šios šalies automobilių pramonės sektoriuje dirba per 800 000 žmonių ir sugeneruojama 77,5 mlrd. svarų (86,58 mlrd. eurų) siekianti apyvarta. „Honda“ ir „PAS Group“ atsidūrė tarp tų bendrovių, kurios svarsto galimybę įsirengti papildomų sandėliavimo patalpų, kurios būtų naudojamos didesniam detalių kiekiui laikyti, tokiu būdu siekiant apsaugoti savo produkciją nuo bet kokio tipo problemų, susijusių su patikromis muitinėse ir galinčių po „Brexit“ sukelti vėlavimų. Anot „Honda“ vadovo Europoje Patricko Keatingo, ši automobilių gamybos įmonė laukia detalesnės informacijos. „Situaciją stebime, domimės vykstančiomis derybomis ir laukiame papildomo aiškumo po kovo mėn. susitikimo“, - sakė jis. P. Keatingas dar praėjusiais metais valdžios atstovus informavo, kad jo atstovaujamai Japonijos automobilių gamintojai teks imtis nenumatytų situacijų planavimo jau šį mėnesį. „BMW Mini“ atstovų teigimu, pasirengimo nuostoliams dėl prarastos nevaržomos prekybos komplikacijos – milžiniškos. „Nežinome, ar kiekvienas vilkikas bus stabdomas. Galime sukaupti didesnes atsargas, kad būtume lankstesni gamybos prasme. Šiuo metu tai panašu į naktinį košmarą.“ – teigė valdybos narys Peteris Schwarzenbaueris. Kovo 7 d. ES pateikė JK po „Brexit“ taikytinos laisvosios prekybos sutarties siūlymą, kuris atrodo esantis kur kas kuklesnis, nei reikalavo Londonas. 27 ES šalys narės laikosi pozicijos, kad ši sutartis turėtų apimti visus prekių sektorius, kuriems turėtų būti taikomi nuliniai tarifai ir netaikoma jokių kiekybinių apribojimų. Rizika dėl ateities investicijų Atsargų didinimas ir visų naujų su muitinės patikromis susijusių patikrinimų keliamų iššūkių sprendimas turėtų suteikti galimybę JK gamykloms darbus tęsti, bet tokios priemonės gali sumažinti jų konkurencingumą, lyginant su konkurentais kitose Europos šalyse, o tai reikštų, kad ateityje naujų modelių lauktų sunkesni laikai. Džiugu, kad „Nissan“, „Toyota“ ir BMW po 2016 m. JK įvykusio referendumo dėl išstojimo iš ES pranešė apie naujas investicijas šioje šalyje. Vis tik „Ford“, „Jaguar Land Rover“ ir „Peugeot“ Ženevos automobilių parodoje įspėjo, kad ateities pasirinkimams būtinas aiškumas. „Kuo greičiau atsiras aiškumas, tuo lengviau bus priimti sprendimus, nepriklausomai nuo to, ar jie bus teigiami, ar neigiami“, - patikino „Ford“ Europoje vadovas Stevenas Armstrongas. JK automobilių gamybos pramonė – vienas aktyviausiai besireiškiančių sektorių, raginantis išsaugoti šiuo metu turimą prieigą prie didžiausios eksporto rinkos. Liūdna, tačiau tenka konstatuoti, kad praėjusiais metais dėl įsivyravusios nežinomybės laukiant aiškumo investicijos smuko trečdaliu iki 1,1 mlrd. svarų (1,23 mlrd. eurų). PSA dar šiais metais ketina apsispręsti dėl „Vauxhall Ellesmere Port“ gamyklos ateities, o „Jaguar Land Rover“ dar sprendžia, ar gaminti elektromobilius namų rinkoje. Nors didelė dalis automobilių pramonės įmonių vadovų tiki, kad bus sukirsta rankomis dėl pereinamojo laikotarpio susitarimo, vis dar lieka neatsakytų klausimų dėl tam tikrų ateities aspektų, pavyzdžiui, ar JK transporto priemonių sertifikavimo agentūros (VCA) išduotos licencijos ir toliau bus laikomos galiojančiomis visoje ES. „Aston Martin“ automobilių gamintojos vykdomasis vadovas Andy Palmeris savo ruožtu informavo, kad ši iš esmės britiška įmonė, pagarsėjusi kaip Jameso Bondo favoritė automobilių pasirinkimo prasme, jau atsisakė VCA ir pasirinko ispanišką atitikmenį, kuris bus taikomas ir gaminant naujosios kartos „Vanquish“ modelį. „Kai jie mums sako, kad nėra užtikrinti, ar galės atlikti bandymus dėl Europoje galiojančių taršos reikalavimų atitikimo, tada mes kaip verslo atstovai galime laukti arba šį klausimą atidėti. Vis tik galiausiai turime apsispręsti.“ – akivaizdžią konstatavo A. Palmeris.