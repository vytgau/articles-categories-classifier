Paklaustas kada gi pagaliau laimės šį ralį, Deivydas užtikrino, kad šiemet. Po keturių greičio ruožų, kai kauniečiai paveržė lyderių poziciją, daugelis patikėjo, jog sportininko žodžiai gali tapti realybe. Mat šis ekipažas atkakliausius savo persekiotojus, latvius Janį Vorobjovą su Ivo Pūkiu, vairuojančius „Mitsubishi Mirage Space Star“, aplenkė 30 sek. Deivydas su Donatu būtų džiaugęsi dar didesne persvara, jei lietuviai už pernelyg ankstyvą startą pirmajame šios dienos greičio ruože nebūtų užsidirbę apmaudžios 10 sek. baudos. Tačiau ją gavęs ekipažas labai stipriai spaudė akceleratoriaus pedalą ir jau po ketvirtojo greičio ruožo ne tik likvidavo buvusį deficitą, bet ir susikrovė pusės minutės persvarą. Tačiau penktajame greičio ruože iš devynių, esančių šio ralio programoje, latviai išvystė tokią spartą, kad gausiai susirinkę žiūrovai liko sužavėti. Rezultato ilgai neteko laukti – svečiai iš Latvijos šiame greičio ruože įgijo net 40 sek. persvarą prieš D. Jocių.  „Dabar jau labai nebepergyvenu, nes pačiu laiku išpuolė varžybų pertrauka, – po penkių greičio ruožų pasiekęs serviso zoną ralio spaudos centrui sakė D. Jocius. – Širdis buvo kiek pasislinkusi į pakinklius, kai šio, net 26 km ilgio greičio ruožo pradžioje pajutau, jog variklis neteko dalies galios ir tiesiojoje praradau maždaug 10 km/val. greičio. Tačiau, pasirodo, čia tik kelių eurų problema, tad po pertraukos tikiuosi atsikovoti ką esu praradęs.“ Tad po penkių greičio ruožų D. Jocius nuo lyderio atsilieka tik 10 sek., o trečiąją poziciją užimantis Vytauto Švedo ir Žilvino Sakalausko duetas, vairuojantis „Mitsubishi Lancer Evo X“ – 41 sek. Į prizininkų pakylą taikosi dar vienas latvių ekipažas, ketvirtąją poziciją užimantys Guntis Liekajis su Ivaru Grošu („Mitsubishi Lancer Evo IX“), savo tautiečiui, varžybų lyderiui pralaimintys 1 min. 49,40 sek. Penkti kol kas tokį pat automobilį vairuojantys Linas Vaškys su Laurynu Paškevičiumi (-1min. 59 sek.), o aukštoje šeštoje vietoje įsitaisė Karolis Šiugždinis su Stasiu Taraile. Jie vairuoja irgi „Mitsubishi Lancer Evo IX“, o nuo lyderių atsilieka 2 min. 07 sek. Ši lyderių šešetuko persvara yra svari ir reikšminga, nes ralyje verda itin aštri kova, kiekvienoje greičio rungtyje pareikalaujanti aukų. Po avarijų ir techninių problemų lenktynių nebetęsia Benedikto Vanago, pernykščio ralio laimėtojo Giedriaus Notkaus, Egidijaus Valeišos, Giedriaus Firanto, Danilos Belokonio, Didžiosios Britanijos atstovų Davido ir Drew Holandų ir Evaldo Joteikos ekipažai. Po pertraukos – 16 val. – lenktynes pradės dar vienos „DHL Rally Elektrėnai“ įskaitos – šalies ralio sprinto čempionato irgi penktojo etapo dalyviai.