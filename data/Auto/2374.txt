„PSA grupė skelbia užbaigusi GM padalinių - „Opel“ ir „Vauxhall“ - įsigijimo sandorį, preliminarus susitarimas dėl sandorio buvo pasirašytas šių metų kovo 6 dieną. Įsigijusi „Opel“ ir „Vauxhall“ padalinius, PSA tampa antra didžiausia Europos automobilių gamintoja ir pirmąjį šių metų pusmetį užims 17 proc. rinkos dalies (Europoje)“, - nurodoma bendrovės pareiškime. Prisijungę prie Prancūzijos koncerno, „Opel“ ir „Vauxhall“ pirmiausia turės „sukurti strateginį planą“, kuriuo remiantis būtų „atkurta dviejų markių ekonominė bazė“. „Komandos „Opel“ ir „Vauxhall“ pristatys šį planą per artimiausius 100 dienų ir užtikrins, kad jis būtų įvykdytas“, - nurodoma bendrovės pareiškime. PSA koncerno vadovo Carloso Tavareso vertinimu, Prancūzijos koncernui GM Europos padalinių įsigijimas tapo „nauju etapu verslo plėtroje“. „PSA Peugeot-Citroen“ 2017 m. kovą paskelbė perkanti už 2,2 mlrd. eurų JAV milžinės „General Motors“ Europos padalinius - vokiečių „Opel“ ir britų „Vauxhall“. Įgyvendinusi šį sandorį, PSA taps antra didžiausia automobilių gamintoja Europoje, padidinusi savo dalį Europos rinkoje iki 17 proc.