Dabar naudojamos autonominio stabdymo sistemos sukurtos taip, kad nebūtinai sustabdytų automobilį, siekiant išvengti avarijos, bet kad jį pristabdytų ir sumažintų avarijos pasekmes. „Ford“ kuriama sistema stabdytų automobilį ir bandytų išvengti kliūties – pasuktų vairą į šoną. Šią sistemą koncernas kuria kartu su „Tata“ ir „Jaguar Land Rover“ kompanijomis. Tačiau pagrindinis „Ford“ kuriamos sistemos skirtumas nuo naudojamos dabar yra tas, kad ji skirta tik padėti vairuotojui ir pati nesprendžia, ką daryti. Paprasčiausiai sistema padeda vairuotojui sukti vairą į tą pusę, į kurią jis pasuko siekdamas išvengti avarijos, tad kalbos apie tai, kad siekiant išvengti susidūrimo automobiliai gali būti nukreipti nuo tilto ar panašiai, neturi pagrindo, nebent vairuotojas pats priėmė tokį sprendimą, sako „Ford“ atstovai. Be to, ši sistema turėtų neleisti vairuotojui išvažiuoti į greitkelio priešpriešinę eismo juostą. Tarkim, tuo atveju, jeigu vairuotojas per žioplumą pasuko ne į tą pusę. Tokių atvejų kiekvienais metais pasaulyje pasitaiko po kelis šimtus. Taip pat naujoji sistema leis automobilį pastatyti aikštelėje į parkavimo vietą vairuotojui visai nesiliečiant prie jokių prietaisų.