„Sėkmės paslaptis – stipri komanda. Kai visi žino savo užduotis ir jas atlieka 100 proc., negali nepasisekti“, – po finišo sakė komandos lenktynininkas Ignas Palaima. Pergalės paslaptis Nors komandos „Honda“ buvo vienas iš paprasčiausių ir mažiausiai galingų automobilių visoje rikiuotėje, „Bunasta by Žaibelis motorsport“ komanda bendroje „Eneos 1006 km lenktynių“ įskaitoje pasiekė net 9 poziciją ir laimėjo 1 vietą A2000 klasėje. I. Palaima, Ignas Brusokas, Tomas Rimkus bei Jurgis Adomavičius nuoširdžiai džiaugėsi tokiu pasiekimu. Pasak jų, svarbiausi dalykai pasiekti pergalei buvo stabilumas, tiksliai apskaičiuota strategija ir geras pasiruošimas. „Tuo ištvermės lenktynės ir skiriasi nuo kitų, kad čia neužtenka greitai apvažiuoti kelių ratų. Stabilų greitį reikėjo išlaikyti visas devynias valandas ir tuo pačiu nepridaryti klaidų bei nesudaužyti automobilio. Tai tikrai nėra taip paprasta, kaip gali pasirodyti“, – tvirtino J. Adomavičius.  Netikėtas pasiruošimas Tiesa, pasiruošti lenktynėms „Bunasta by Žaibelis motorsport“ komandai nebuvo lengva – „Honda Integra“ buvo surinkta iš detalių likus vos mėnesiui iki „Eneos 1006 km lenktynių“. Šio automobilio komanda jau nebeketino naudoti jokioms rimtoms ištvermės lenktynėms. Prieš du dešimtmečius pagaminta „Integra“ palyginus su varžovų technika buvo jau labai sena. Tačiau tai buvo vienintelė išeitis apskritai pasirodyti Palangos trasoje, nes varžyboms ruoštą trečios serijos BMW bandant Kačerginės „Nemuno žiede“ įvyko didelė avarija. Automobilis vertėsi, nukrito nuo šlaito ir, nepaisant didžiulių ekipos mechanikų pastangų, jo nebebuvo galima naudoti lenktynėms. „Visas mėnuo buvo labai įtemptas, bet nebuvo net minčių pasiduoti ir nestartuoti. Tai man įprasta ir darbe – esame ekspertai, užtikrinantys, kad kroviniai sienas kirstų sklandžiai, todėl žinau, kad visose situacijose galima rasti sprendimą, ypač dirbant su tokia gera ir profesionalia komanda. Šeštadienį per lenktynes jau nebebuvo dėl ko jaudintis. Visi lenktynininkai važiavo ramiai, stabiliai ir greitai, o I. Brusoko šokis automobilyje pildant degalus labai gerai atspindėjo mūsų nuotaiką“, – tvirtino „Bunasta“ direktorius J. Adomavičius. Palangos trasą perkėlė į simuliatorių Lenktynių savaitgalį „Bunasta by Žaibelis motorsport“ į Palangą atvyko visiškai pasiruošusi ir lenktynininkų zonoje pastatytoje svečių palapinėje pasitiko gerbėjus su išskirtine pramoga. Specializuota muitinės tarpininko įmonė „Bunasta“ kartu su „Simuliatorių akademija“ į Palangą atsivežė profesionalų lenktynių simuliatorių su specialiai jam sukurta Palangos lenktynių trasa. Ji stebina savo detalumu – tiksliai atvaizduota ne tik pati trasa, joje esantys atitvarai bei pakelės medžiai, bet ir kiekvienas asfalto nelygumas. Tad kol komandos lenktynininkai suko ratus tikroje trasoje, simuliatorių apsupę svečiai išbandė savo jėgas virtualioje Palangos trasoje. Ją po lenktynių galės išbandyti visi „Simuliatorių akademijos“ lankytojai. „Bunasta by Žaibelis motorsport“ svečiai su lenktynėmis galėjo susipažinti ir pačioje trasoje – jiems buvo rengiamos ekskursijos į „Pitlane“ zoną, gerbėjai galėjo pabendrauti bei nusifotografuoti su lenktynininkais ir patogiai žiūrėti tiesioginę lenktynių transliaciją. „Esu labai dėkingas savo darbuotojams, kurie su tokia gera energija priėmė lenktynių iššūkį – vadybininkas svečiams maišė kokteilius, muitinės tarpininkė vedė ekskursijas po garažą, o daugybė kolegų palaikė lenktynininkus ir su visa komanda galėjome kartu švęsti pergalę, – sakė J. Adomavičius – Ir atskiras didelis „ačiū“ Dariui Jonušiui ir jo „Promo events“ komandai už tokį puikų renginį, kuriame norisi dalyvauti ir vėl laimėti.“ .