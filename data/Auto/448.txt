Tokios minties raidos kūdikis yra ir „BMW X2“ – priekine ašimi varomas „kitoks BMW X1“, sukurtas ant šio modelio, 2-osios serijos BMW ir „Mini Countryman“ automobilių naudojamos platformos, bet įgavęs unikalią stilistiką ir formas. Jis net neprimena kitų BMW kupė visureigių variacijų: į galą staigiai žemėjantys X4 ir X6 stokoja tos sportiškesnės estetikos, kuria gali girtis X2 kėbulas, labiau primenantis suplotą ir kilstelėtą... hečbeką. Įvaizdis yra viskas Be to, didesniesiems kupė broliams belaukiant savo atnaujintų versijų (X4 jau pademonstruotas), X2 jau gali girtis naujausiais BMW privalumais: modernesnio dizaino žibintais, platesniais radiatoriaus grotelių „inkstais“ ir naujausiais šio gamintojo interjero bei multimedijos sprendimais, kurie mūsų redakcijos jau pagirti rašant apie kitus naujos kartos modelius. Tiesa, grožis kai kur pareikalavo aukų. Štai įsėdimo priekyje erdvė paskaičiuota be teisės automobilio naudotojui priaugti svorio ar kitaip išsiplėsti (nors galinių durelių plotis ir jomis dengiamas tarpas maloniai nustebino), o gale sėdintiems aukštaūgiams irgi bus šiokių tokių apribojimų. Bet X2 išvadinti mažyliu irgi neapsiverčia liežuvis: ilgis – 4360 mm, plotis – 1824 mm, aukštis – 1526 mm, atstumas tarp ašių – 2670 mm. Tačiau 470 litrų talpos funkcionaliai išplanuota bagažinė su elektra valdoma dangčiu jau bazinėje įrangoje ir reguliuojama galinė sėdynė gali atpirkti dalį nepatogumų. Šviežumo dvasia Mes bandėme automobilį su 2 litrų turbobenzininiu varikliu, pasiekiančiu 192 AG galią ir 280 Nm maksimalų sukimo momentą, suporuotą su dviejų sankabų septynių pavarų greičių dėže, kuri galią perduoda tik į priekinius ratus. Bandymo metu dominuojant 14-17 laipsnių šalčiui ir įveikus panašius atstumus tiek mieste, tiek užmiestyje vidutinės benzino sąnaudos siekė 8,4 litro. Šiuo metu taip pat galima rinktis 2 litrų 190 AG/400 Nm arba 231 AG/450 Nm turbodyzelines jėgaines, kurios poruojamos su 8 laipsnių automatine transmisija ir su visų varomų ratų pavara. Vėliau rinkoje bus pasiūlytas 1,5 litro darbinio tūrio trijų cilindrų turbobenzininis agregatas. Mechaninė pavarų dėžė nebus siūloma. Nors bus galima rinktis ir mažesnės galios versiją, subjektyviai vertinant, šio automobilio charakteriui to nereikėtų. Pakaba – standi, kėbulas – mažo judrumo, vairo mechanizmas – geros reakcijos ir informatyvus, o atsakas į akceleratoriaus spustelėjimą – greitas, kurį dar galima ir pagreitinti pasirenkant atitinkamą važiavimo režimą. Žinoma, reikia paminėti, kad bandytame modelyje buvo sumontuota „M Sport“ pakaba, kuri yra standesnė, o automobilis šiek tiek „nuleistas“ žemyn. Papildomai užsakomoje „M Sport X“ įrangoje galima rinktis ir dinaminės amortizatorių kontrolės funkciją, kuri leidžia automobiliui geriau prisitaikyti prie važiavimo sąlygų. Pigesnėse versijose įdiegta standartinė (BMW standartų) pakaba, bet, gamintojo atstovų tikinimu, sportiškumo jausmą gerai perteikia ir ji.  Didelėse arkose gražiai atrodo ir papildomai užsakomi 20 colių skersmens ratlankiai, tačiau ne ką prastesnis ir mažesnių (nuo 17 colių) ratų pasirinkimas, o važiavimo nelygiomis miesto gatvėmis komfortui tai bus tik geresnis pasirinkimas. Nors mūsų bandytas automobilis varomas vien tik priekine ašimi, tačiau net ir sniegu dengtuose posūkiuose elgėsi drausmingai ir nuspėjamai. Pridėjus tai prie bandytojo motoro kasdienam vairavimui visiškai pakankamos galios, pasiekiamos energingai, bet akustiškai diskretiškai augant apsukoms, išėjo it šviežiu rytiniu speigu Alpių priekalnėse pažadinantis, BMW dvasia alsuojantis modelis. Benzininis motoras kiek daugiau nei pusantros tonos sveriančiam X2 leidžia nuo 0 iki 100 km/val. pagreitėti per 7,7 sek. Kas ko vertas Mažiau patikęs dalykas buvo ilgainiui erzinantis padangų triukšmas – atrodo, kad čia yra silpnoji garso izoliacijos vieta ir kuo greičiau važiuoji, tuo labiau tai jaučiasi. Išsigelbėjimui nebent galima pasitelkti kokybišką Harman Kardon garso aparatūrą (papildomi 510 eurų)... Salone buvo ir daugiau smagių dalykų: patogios, sportiškos sėdynės ir ne per aukšta sėdėsena, kiek kitoks pojūtis nei tradiciniuose SUV. Tačiau plati vairo kolonėlės ir vairuotojo sėdynės valdymo amplitudė leis susirasti bet kokią norimą padėtį, priklausomai nuo vairuojančiojo pomėgių, ūgio ir t.t. Suprantama, kuo geresnės sėdynės ir jų apdailos medžiagos, tuo ilgesnė papildomos įrangos eilutė su euro ženklu. Apžvalgumas iš vairuotojo pozicijos neblogas ir tuo pačiu leidžiantis sėdėti pakankamai žemai (kai kam gali pasirodyti siaurokas galinis langas, bet prie jo greitai priprantama). Be to, salone gera ergonomika, ekranų orientacija – į vairuojančiojo akių lygį. Už papildomą mokestį taip pat galima užsakyti spalvotą holografinį displėjų „Head up display“, kuriame – visa svarbiausia informacija, tarp jos – ir navigacijos rodmenys. Pastarasis nėra pigus – pakete su „Navigation Plus“ navigacijos sistema ir bevieliu telefono įkrovikliu kainuoja 2380 eurų, bet vertas tų pinigų. Multimedijos valdymą BMW ištobulino iki aukšto intuityvumo lygio, kad net ir „giliai“ užslėptos parinktys (nes jų tiesiog yra daug) nebūtų sunkiai aptinkamos, „lakstyti“ tarp jų ilgai neužtrunka ir yra patogu, o vairuotojui nebūtina ilgam nuvesti akis nuo kelio. Centrinio ekrano (galimas nuo 6,5 iki 8,8 colio) grafika – aštri it „Michelin“ žvaigždutės restorano šefo peilis, navigacijos žemėlapiai atvaizduoti kokybiškai, įdiegtos visos šiuolaikinės jungiamumo galimybės ir minėta speciali vieta belaidžiui telefono įkrovimui. Automobilyje – solidus paketas elektroninių pagalbininkų, o prie papildomos įrangos sąrašo galima pasėdėti ne vieną vakarą. Štai mūsų bandytame automobilyje jos buvo sumontuota beveik už 18 tūkst. eurų, tad visa automobilio vertė pasiekė 58 tūkst. Oficialioje atstovybėje Lietuvoje „BMW X2“ kaina prasideda nuo 40 268 eurų už benzininę versiją su priekine varoma ašimi ir 7 pavarų „automatu“. Dyzelinis modelis su 8 laipsnių automatine pavarų dėže ir visų varomų ratų pavara kainuoja nuo 45 168 eurų. Kas labiausiai patiko: Stilius, kokybės pojūtis salone. Kas labiausiai nepatiko: Salone per daug girdimas padangų triukšmas.