Vasaros atostogoms renkamės patogiausią bei maloniausią keliavimo būdą – vieni negaišta laiko ir skrenda lėktuvu, kiti nesuka galvos dėl maršruto ir renkasi kelionę autobusu. Tačiau vis dažniau lietuviai atranda malonumą kelionę planuoti savarankiškai ir keliauti kemperiu – patogiu ir gyventi pritaikytu nameliu ant ratų. Patyrusi keliautoja Ieva Gudelytė į tolimas keliones leidžiasi su draugu bei augintiniais: šunimi ir katinu. Dažnai prie kompanijos prisijungia ir Ievos mama. Moteris pasakoja, kad kemperį vairuoja pati. „Mes jau buvome penkiose didelėse kelionėse. Pradėjome keliauti 2011-aisiais. Su kemperiu, kurį vairuojame dabar, esame nuvažiavę daugiau kaip 63 tūkst. kilometrų. Pradėjome nuo Europos – Ispanijos ir Portugalijos. Kėlėmės ir į Maroką, ten keliavome. Aplankėme Prancūziją, Monaką, Andorą“, – dėsto I. Gudelytė. Moteris sako, kad nuosavu kemperiu aplankė mažiausiai dvidešimt šalių. Tačiau ši transporto priemonė naudinga ne tik tolimose kelionėse. Moteris pasakoja, kad kemperiu po Lietuvą važinėja kone kiekvieną savaitgalį. Jis naudingas ir išsiruošus plaukti baidarėmis ar net pernakvoti netikėtai atvykusiems draugams. Visgi, tiems, kurie dar nėra keliavę nameliu ant ratų, žinovai pataria neskubėti jo pirkti. Geriausia – bent kelioms dienos išsinuomoti. Tuomet bus aišku, ar toks transportas ir keliavimo būdas jums patinka. „Jei tai bus jūsų pirma kelionė, žinoma, kad geriausia išsinuomoti ir išbandyti. Taip pažiūrėsite, koks kemperis yra reikalingas. Kemperių yra pačių įvairiausių, skiriasi jų išplanavimai ir tipai. Visi skiriasi dydžiu, miegamųjų ir sėdimų vietų skaičiumi ir erdve. Visų pirma reikia išbandyti, kad žmogus suprastų, ko jam reikia“, – teigia Laimonas Mačiulis, UAB „Kemperija“ vadovas. Tiems, kurie svarsto namelį ant ratų nuomotis ar pirkti, ekspertai įvardija ir sumas, kiek šis malonumas gali kainuoti. Kemperio nuoma parai vidutiniškai svyruoja nuo 70 iki 120 eurų. Žinoma, sezono metu – vasarą – kainos didesnės nei žiemą. O štai įsigyjant nuosavą, kaina priklauso nuo komplektacijos. Jei naujas kemperis parengtas važiuoti iš karto, turi markizę ir dviračių laikiklius, kainos su pridėtinės vertės mokesčiu prasideda nuo 42 tūkst. eurų. Naudotą, bet dar tvarkingą kemperį gali pavykti įsigyti ir už 10 tūkst. eurų. Su šeima jau šešerius metus kemperiu keliaujantis Dainius Dambrauskas sako, kad tikrai nebūtina turėti patį naujausią. Puikiai tarnauja ir senesni. Tačiau kemperių žinovai perspėja, kad senuosius dažnai nepataisomai sugadina drėgmė. Nuo jos apsaugoti namelį ant ratų – labai svarbu. Planuojantiems kelionės išlaidas, svarbu žinoti, kad vidutiniškai kemperių degalų sąnaudos siekia 10–11 litrų šimtui kilometrų. O važiuojant su prikabinamu nameliu, įprastas automobilio degalų sąnaudas reikia padauginti iš dviejų. Žinoma, be automobilio degalų, kiekvieną namelį ant ratų būtina aprūpinti ir kitais resursais. Dar tik ketinantiems išmėginti keliavimą automobiliniu nameliu, I. Gudelytė pasakoja, kad skirtingose šalyse į kemperius reaguojama nevienodai. Tuo metu VĮ „Regitra“ atstovai sako, kad registruojant būtent prikabinamus namelius neretai kyla problemų. Specialistai perspėja, kad įregistruoti iš trečiųjų šalių atgabentus kemperius ar prikabinamus namelius dar sunkiau. Plačiau – reportaže nuo 10 min. 55 sek. 