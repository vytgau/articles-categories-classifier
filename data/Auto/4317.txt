Penktajame etape penktadienį A. Juknevičiaus ir D. Vaičiulio ekipažas ekipažas susidūrė su techninėmis problemomis ir finišavo 46-i. Tačiau problemos geros nuotaikos negadina, o ekipažas DELFI papasakojo, su kokiais nuotykiais susidūrė penktajame etape Bolivijoje. Indėnų pagalba Paaiškėjo, kad A. Juknevičius yra didelis istorijos mėgėjas. „Čia daug indėnų. Čia vienintelė pasaulyje indėnų valstybė“, – teigė A. Juknevičius. Indėnai pagalbą ekipažui siūlė ir penktojo etapo metu. „Mes sustojome pasiremontuoti, o ji prišoko, griuvo po automobiliu ir pradėjo rankomis iš po priekinių ratų kasti smėlį. Jai pasirodė, kad mes užstrigome ir kad toje vietoje mums reikia pagalbos. Mes norėjome tiesiog pasitikrinti sistemos, o žiūrime moteriškė guli po ratais ir kasa. Iš tkro vaizdas buvo nerealus. Močiutė, garbaus amžiaus“, – DELFI pasakojo A. Juknevičius. Deja, bet indėnės pagalbos teko atsisakyti. „Mes jau padėkojome už norą padėti, tačiau paaiškinome, kad pašalinių pagalba negalima. Bet koks pasireiškė fanatizmas – žmogus nelaimėje tai reikia padėti ir kasa smėlį iš po ratų“, – juokėsi pilotas.  Gavo rėkti Šturmanas D. Vaičiulis yra tikrų tikriausias pozityvumo pavyzdys. Tačiau ir jį galima išvesti iš kantrybės. Šturmanas greičio ruožo metu aprėkė patyrusį pilotą. „Na, taip, jis mane šiek tiek aprėkė. Bet žinote, kai žmogui iš akinių iškrenta dioptrijos po vieno tramplyno... Na, jis rado jas, bet kaip dėjo rėkti. O aš jam sakau: matai kokie tramplynai. Darius manė, kad tramplynai klasikiniame ralyje, o čia tai tramplynai. Dakare tai tramplynai“, – juokėsi A. Juknevičius. Tačiau nedidelis nesusipratimas ekipažo santykių nesugadino. „Na, jis parėkė, aš pažvengiau. Viską nuleidžiame humoru. Kumščiais už minutės susitrenkėme ir lekiame toliau“, – teigė A. Juknevičius. Šeštadienio greičio ruožas į Bolivijos sostinė La Pasą dėl oro salygų buvo atšauktas. Sportininkai pervažiuos į sostinę, o sekmadienį laukia pirmoji laisva diena.