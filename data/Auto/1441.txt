Netoli Los Andželo vykusiame pristatymo renginyje, kuriame, kaip buvo anonsuota iš anksto, turėjo būti pristatytas pirmasis kompanijos elektrinis sunkvežimis, susirinkusiai auditorijai buvo pateikta staigmena ir pademonstruotas automobilis, apie kurį anksčiau nebuvo nė vieno žodžio viešumoje. Pranešta, kad naujasis „Tesla“ rodsteris 96 km/val. greitį sugebės išvystyti vos per 1,9 sekundės, vadinasi, kaip kad buvo akcentuota, tai bus pirmasis tokio tipo automobilis, „tilpsiantis“ į 2 sekundes. Pasak E. Musko, nuo 0 iki 161 km/val. naujasis „Tesla Roadster“ modelis įsibėgės per 4,2 sekundės, o 402 metrus sugebės įveikti per 8,9 sekundės. „Tai pirmasis masinės gamybos automobilis, ketvirtį mylios sugebėsiantis įveikti greičiau nei per 9 sekundes“, – konstatavo įmonės vadovas. „Tesla Roadster“ yra maitinamas net 200 kWh talpos akumuliatoriais, kurių vienos įkrovos pakanka beveik 998 kilometrams įveikti. Tai, beje, dar vienas rekordinis rodiklis.  „Tesla“ vadovas pabrėžė, kad tokių rezultatų buvo siekta norint suduoti triuškinantį smūgį vidaus degimo varikliais varomų transporto priemonių pramonei. Žadą atimančios elektromobilio charakteristikos verčia manyti, kad benzininius sportinius automobilius jau labai greitai bus galima lyginti su garo mašinomis – bent tuo įsitikinęs E. Muskas. Naujojo modelio, kuris yra ne kas kita kaip nauja pačio pirmojo „Tesla“ masinės gamybos automobilio versija, gamybą planuojama pradėti 2020 metais. Kokį didžiausią greitį pajėgus išvystyti ką tik pristatytas „Tesla“ šedevras, kol kas neatskleidžiama. E. Muskas tik užsiminė, kad tai tikrai daugiau 402 km/val. Galima tik priminti, kad šiuo metu pasaulyje užfiksuotas masinės gamybos automobilio greičio rekordas, kurį pasiekė švedų „Koenigsegg Agera“ – 447,2 km/val. Automobilio bazinė kaina, kaip žadama, turėtu būti 200 tūkst. JAV dolerių (maždaug 170 tūkst. eurų). Jo pristatymo renginys buvo paįvairintas šiokiais tokiais teatrališkais sprendimais. Iš pradžių žiūrovams buvo pristatyti didelių gabaritų elektra varomas sunkvežimis ir „Tesla Semi“ – sunkvežimis su puspriekabe. Tada atsidarė pastarojo priekaba ir buvo išvairuotas naujasis rodsteris. Sunkvežimį E. Muskas pristatė oro uosto angare, į kurį susirinkusi žiūrovų minia, pasak „Tesla“, ir buvo potencialūs šių transporto priemonių pirkėjai bei dabartiniai elektromobilių savininkai. Elektra varomą sunkvežimį E. Muskas apibūdino kaip dar vieną bandymą atsiriboti nuo iškastinio kuro vartojimo, vykdant elektromobilių kūrimo projektus, montuojant ant pastatų stogų saulės energijos kolektorius ir eksploatuojant energijos saugyklas. Kai kurie analitikai mano, kad sunkvežimis kainuos bendrovei nemenkas išlaidas. Be to, dar teks įtikinti sunkvežimiais besidomintį rinkos segmentą, kad „Tesla“ elektrinis sunkvežimis, tiek kilometražo, tiek vežamų krovinių kiekio atžvilgiu gali garbingai konkuruoti su palyginti nebrangiais, laiko patikrintais benzininiais sunkvežimiais. Teigiama, kad sunkvežimio viena įkrova vidutiniais greitkelio greičiais nuvažiuojamas atstumas gali siekti 800 km. Palyginimui, dyzeliniais sunkvežimiais pilnais bakais galima nuvažiuoti apie 1600 km. Sunkvežimyje baterijos sumontuotos važiuoklėje, o prie kiekvieno rato įmontuotas elektros variklis. Salone stengtasi sukurti erdvės pojūtį, o vairuotojo darbo vieta sumontuota pačiame viduryje – „Tesla“ inžinierių teigimu, dėl geresnio matomumo. Visus nustatymus vairuotojas valdo per du didelius liečiamuosius ekranus. Sunkvežimyje taip pat įdiegtos iš lengvųjų automobilių žinomos technologijos, pavyzdžiui, pusiau autonomiško valdymo sistema. „Tesla“ teigimu, sunkvežimį per pusvalandį galima įkrauti tiek, kiek pakaktų nuvažiuoti apie 600 km.