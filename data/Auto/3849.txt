Naujajame „Panamera Turbo S E-Hybrid“ pritaikytos sportinio automobilio „918 Spyder“ įkvėptos technologijos. Jame naudojamas 4 litrų darbinio tūrio V8 variklis iš „Panamera Turbo“, išvystantis 404 kW/550 AG galią, ir elektrinė pavara, kurios galia siekia 100 kW/136 AG. Bendra variklio ir elektrinės pavaros tandemo išvystoma galia sudaro 500 kW/680 AG, o jėgos sukimo momentas siekia 850 Nm net esant žemiems variklio sūkiams. „Porsche“ hibridinis sankabos modulis reguliuojamas elektromechaniniu būdu, tai užtikrinta itin greitą suveikimo laiką ir važiavimo komfortą. Kaip ir kituose antros kartos „Panamera“ modeliuose, šiame automobilyje panaudota sparčios veiksenos aštuonių laipsnių pavarų dėžė „Porsche Doppelkupplung“ (PDK), variklio jėgą į ratus perduodama per adaptyviąją keturių varančiųjų ratų sistemą „Porsche Traction Management“. „E-Performance“ hibridinė sistema leidžia šiam prabangiam sedanui nuo 0 iki 100 km/val. greičio įsibėgėti vos per 3,4 sekundės ir išvystyti maksimalų 310 km/val. greitį. „Panamera Turbo S E-Hybrid“ standartiškai aprūpintas pneumatine pakaba, kuri užtikrina komfortą ir sportinio važiavimo galimybes.  „Panamera Turbo S E-Hybrid“ naudojama skysčiu aušinama ličio jonų baterija, kurios energinė talpa siekia 14,1 kWh, baterija integruota automobilio galinėje dalyje. Naudojant standartinį 230 V elektros lizdą, šią bateriją galima įkrauti per 6 valandas. Pasitelkus integruojamą 7,2 kW įkroviklį ir naudojant 230 V 32 A parametrų elektros lizdą, bateriją pilnai galima įkrauti per pustrečios valandos. Įkrovimo proceso laiką galima parinkti per „Porsche Communication Management“ sistemą arba „Porsche Connect“ programėlę. „Panamera Turbo S E-Hybrid“ turi papildomą kondicionavimo sistemą, kuri gali būti naudojama atvėsinti ar pašildyti galinės sėdinių eilės erdvę tada, kai automobilis yra įkraunamas. Kiekvieną kelionę automobilis pradeda visiškai elektriniu režimu „E-Power“ ir taip, neįjungus benzininiam varikliui, gali įveikti iki 50 km atstumą. Kai baterijos atsargų lygis sumažėja iki minimumo ar iki atitinkamo lygio nuspaudus akceleratorių, įsijungia „Auto Hybrid“ režimas, kurio metu veikia ir variklis, ir elektrinė pavara. Vidutinės naujojo „Panamera“ modelio degalų sąnaudos sudaro 2,9 l/100 km, anglies dvideginio emisija siekia 66 g/km, elektros sąnaudos – 16,2 kWh/100 km. Europos rinkoje „Panamera Turbo S E-Hybrid“ pasirodys nuo 2017 m. liepos mėnesio. Nuo pat šio modelio pasirodymo pradžios bus galima užsisakyti ir „Executive“ modifikaciją su 150 mm ilgesniu kėbulu. „Panamera Turbo S E-Hybrid“ standartinės įrangos sąraše yra keraminių stabdžių sistema „Porsche Ceramic Composite Brake“ (PCCB), pakaba „Porsche Dynamic Chassis Control Sport“ su galios paskirstymo į galinius ratus funkcija „Porsche Torque Vectoring Plus“ (PTV Plus), „Power Steering Plus“ ir 21 colio skersmens „911 Turbo Design“ ratlankiai. Standartiškai šis modelis taip pat aprūpintas papildoma kondicionavimo sistema, adaptyviaisiais aerodinaminiais elementais, trijų kamerų pneumatine pakaba su „Porsche Active Suspension Management“ (PASM) funkcija. Ilgesnioji modelio versija standartiškai aprūpinta ir galiniais vairuojamais ratais. „Panamera Turbo S E-Hybrid“ kaina prasideda nuo 188 tūkst. 857 eurų, „Panamera Turbo S E-Hybrid Executive“ – nuo 202 tūkst. 530 eurų.