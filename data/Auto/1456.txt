Pontifikas palaimino gautą dovaną – 610 arklio galių variklį turintį „Huracan“ modelį – ir pasirašė ant jo išblizginto kapoto prieš išsiųsdamas jį į aukciono namus „Sotheby's“. Paprastai tokie superautomobiliai yra parduodami už maždaug 200 tūkst. eurų, tačiau šį modelį, gražiai derantį prie popiežiaus stulos, išsiskiriantį auksinėmis dekoratyvinėmis juostelėmis bei veidrodėlių apvadais, aukciono dalyviai turėtų įvertinti brangiau. Už „Lamborghini“ gautos lėšos bus skirtos įvairiems labdaros projektams, vienas kurių – persekiojamų krikščionių namų ir bažnyčių atstatymas Irako Ninevijos lygumoje. „Lamborghini“ taip pat padės finansuoti Italijos draugiją, padedančią buvusioms žmonių kontrabandos ir prostitucijos tinklų aukoms, taip pat dviem Afrikoje veikiančioms organizacijoms, teikiančioms pagalbą pažeidžiamoms moterims ir vaikams. Argentinietis popiežius greitaeigę transporto priemonę gauna jau ne pirmą kartą. 2014 metais kompanija „Harley Davidson“ Pranciškui padovanojo motociklą „Dyna Super Glide“ ir firminį švarką, už kuriuos aukcione gauti pinigai taip pat buvo skirti labdarai. Kuklumu garsėjantis pontifikas mieliau renkasi autobusą. Juo, o ne limuzinu Pranciškus važiavo kitą dieną po savo išrinkimo 2013 metais, be to, savo tėvynėje Argentinoje nuolat važinėdavo autobusais, o ne taksi. Popiežius, kuriam patinka būti arčiau žmonių, paprastai Vatikane ir užsienio šalyse sveikindamas tikinčiųjų minias važinėja atviru papamobiliu, nepaisydamas būgštavimų dėl jo saugumo. Jis liko ištikimas baltiems visureigiams su skaidria viršutine dalimi, nepaisant neseniai įvykusio incidento Kolumbijoje, kai visureigio vairuotojui staiga sustabdžius automobilį, pontifikas prarado pusiausvyrą ir prasikirto antakį. Papamobiliai išstūmė iki XX amžiaus naudotą nešiojamą raudonu šilku dengtą popiežiaus sostą, vadinamą „sedia gestatoria“, kuris būdavo nešamas ant pečių.