Pirmą kartą lenktynės „The World Solar Challenge“ buvo surengtos dar 1987 metais. O pastarąjį kartą jos vyko prieš dvejus metus. Šiais metais laimėtojo titulą siekia apginti olandų komanda „Nuon“, bet pirmuoju iš 41 automobilio į kelionę nuo Darvino iki Adelaidės pietuose leidosi belgų „Punch Powertrain“, šeštadienį netikėtai laimėjęs bandomąjį važiavimą (time trial). o belgų „Punch Powertrain“. „Žinojome, kad mūsų automobilis yra geras, tačiau nesitikėjome laimėti, nes dalyvauja daug konkurentų ir jų automobiliai atrodo labai greiti“, – žurnalistams sakė „Punch Powertrain“ komandos vadovas Joachinas Verheyenas. Lenktynės Australijoje yra vienas iš inovatyviausių iššūkių pasaulyje – komandos siekia pademonstruoti savo kūrinius, kurie vieną dieną gali tapti eiliniams vartotojams skirtais saulės baterijomis varomais automobiliais. Anksčiau šiose lenktynėse yra dalyvavęs ir vienas iš „Google“ įkūrėjų Larry Page‘as bei vienas iš „Tesla“ įkūrėjų J. B. Straubelis. Šiemet tarp naujokų lenktynėse yra Honkongo, Singapūro ir net Irano atstovai. „Žinoma, šio iššūkio esmė yra ne tik greitis ar technologija, kuri niekada netaps plačiai naudojama, – sakė renginio direktorius Chrisas Selwoodas. – Mūsų įkūrėjas Hansas Tholstrupas ir dabartiniai bei buvę dalyviai nori sukurti tvarius, ekologiškus, saulės baterijomis varomus elektromobilius, ir atsinaujinanti technologija yra realybė.“ Lenktynėse dalyvaujančioms komandoms leidžiama šiek tiek pasikrauti savo baterijas, tačiau didžiąją dalį energijos automobiliai turi gauti iš saulės ir pačio automobilio kinetinės energijos. Komandoms taip pat leidžiama važiuoti nuo aštuntos ryto iki penktos vakaros, o vėliau įsikurti sau stovyklą bet kur, kur sustos automobilis. Lenktynes laimi pirmoji komanda, kirtusi finišo tiesiąją Adelaidėje. Trasoje yra įrengtos septynios tarpinės stotys, kur vairuotojai gali gauti naujausios informacijos apie savo padėtį, oro sąlygas, pasiremontuoti automobilius.