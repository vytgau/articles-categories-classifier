R. Šeinausko ir R. Krikščiūnaitės duetas, pirmąją ralio dieną kovojęs su tirštu rūku, šeštadienį jautėsi jau kur kas laisviau. Tiesa, ekipažui teko lenktyniauti jiems kiek neįprastomis sąlygomis. „Antroji ralio diena buvo paruošusi labai smagių greičio ruožų. Įdomu buvo tai, kad tokia danga Renaldui dar nebuvo tekę važiuoti. Žiemą, pliusinėje oro temperatūroje ir sniegui tik pradėjus tirpti susidaro tokia kelio danga, kuria reikia važiuoti tik vėžėje, nes bent truputį išleidus automobilį iš vėžės ir važiuojant dideliu greičiu yra visiškai prarandamas sukibimas su kelio danga. Tuomet ir vairuotojas taip pat tampa keleiviu. Tokiu atveju atsiranda didelė rizika sėdėti pusnyje, išlėkti iš trasos ribų. Tačiau patys jautėme geresnį savo tempą ir kuo toliau tuo labiau mėgavomės važiavimais“, – pasakojo ekipažo šturmanė R. Krikščiūnaitė. Nepaisant sudėtingų kelio sąlygų, duetui pavyko išsilaikyti trasoje. Tačiau ekipažas siekė važiuoti ne tik efektyviai, bet ir efektingai bei džiuginti gausiai susirinkusių žiūrovų akis.  „Ant kelio išsilaikyti pavyko, nors fizikos dėsniai ir norėjo mus nuo jo nupūsti. Žiūrovams duoklę atidavėme BMW privalumais – skersu važiavimu posūkiuose ir vis greitėjančiu tempu. Kuo finišas labiau artėjo, tuo labiau lėkėme“, – tvirtino R. Šeinauskas. Tiesa, antrosios dienos išvakarėse ekipažas susidūrė su techninėmis problemomis. Besibaigiant pirmai ralio dienai duetas pastebėjo, kad sugedo ir aušinimo skystį leisti ėmė jų BMW vandens pompa. Ekipažas reikiamos atsarginės dalies neturėjo, tačiau dar naktį prasidėjusios vandens pompos paieškos netrukus davė vaisių – reikiama dalis atsirado ir tą pačią naktį buvo pakeista. „Po naktinio remonto viskas buvo gerai – motoras nenukentėjo, pavyko jo neperkaitinti grįžtant į serviso zoną po pirmos dienos finišo. Finišavę sugrįžome į servisą po 23 valandos. Kol išsiardėme ir nustatėme bėdą, jau buvo vidurnaktis. Netgi vidurnaktį paskelbus žinutę „Facebook“, kad ieškome tokios detalės, sulaukėme daug draugų pagalbos, kurie buvo pasiryžę vežti vandens pompą iš Panevėžio, Vilniaus, kad tik mes galėtume startuoti kitą dieną. Tačiau sulaukėme skambučio iš uteniškio, kuris po 15 minučių jau pristatė mums šią detalę. Tai labai maloniai mus nustebino. Mes be galo džiaugiamės, kad turime tokių draugų, palaikančiųjų ir ralio entuziastų! Nuoširdžiai dėkojame Jums visiems. Pasikeitėme vandens pompą ir antrąją ralio dieną galėjome gerinti savo rezultatą palaipsniui greitėjant. Nors automobilis buvo visiškai naujai sukurtas, tačiau jis mus maloniai nudžiugino savo ištverme, paklusnumu, valdymu ir daugiau nerodė jokių kaprizų. Galime daryti išvadą, kad mūsų mechanikai namų darbus atliko puikiai!“ – pasakojo R. Šeinauskas. Didžiausiu pasiekimu ekipažas laiko pasiektą finišą ralio varžybose. Beje, duetas namo iš Utenos grįžo ne tuščiomis, o su taurėmis, kadangi pelnė pirmąją vietą „BMW Cup“ įskaitoje, kurioje varžosi dalyviai, vairuojantys standartinius BMW. Dabar R. Šeinauskas su R. Krikščiūnaite ketina skirti daugiau dėmesio automobilio bandymams ir pasiruošimui kitam čempionato etapui Latvijoje. „Kaip ir kiekviename ralyje, svarbiausias rezultatas yra pasiektas finišas. Po pusantrų metų pertraukos buvo sudėtinga sugrįžti į savo tempą. Šis ralis mums buvo labai puiki treniruotė ir jautėme, kad su kiekvienu kilometru vis greitėjame. Nors pertrauka ir buvo ilga, tačiau tai nesutrukdė mums laimėti visų greičio ruožų prieš lygiavertį automobilį ir iškovoti savo klasėje pirmąją vietą. Artėjant varžybų finišui matėme didelį progresą bei jautėme, kad dabar jau galime pradėti lenktyniauti. Dabar laukia daug daug treniruočių ir testų, o artimiausios varžybos – „Talsi Rally“ Latvijoje gegužės mėnesį, kur tikimės sulaukti daugiau dalyvių mūsų klasėje ir dar labiau pasismaginti kovoje su lygiaverčiais automobiliais“, – teigė ekipažo nariai.