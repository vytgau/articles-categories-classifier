Jungtinės Karalystės Vyriausybės paskelbtame jokių išlygų nenumatančiame potvarkyje teigiama, kad pažeidėjai turės lankyti papildomus vairavimo kursus ir gaus ne mažiau kaip šešis baudos taškus – dvigubai daugiau nei dabar. Kaip rašoma svetainėje autocar.co.uk, šiuo metu taikomas 100 svarų sterlingų (maždaug 117 eurų) baudas taip pat planuojama padvigubinti. Nuo 2011-ųjų metų Jungtinėje Karalystėje užfiksuota net 84 proc. mažiau mobiliuosius telefonus už vairo naudojančių vairuotojų, tačiau pernai, kai buvo pateiktas įstatymo projektas, šalies ministrė pirmininkė Theresa May sakė norinti, kad aktas taptų visuotinai atgrasančiu. Vyriausybės planai paaiškėjo pernai metų pabaigoje, praėjus lygiai trims mėnesiams po tragiškos šeimos žūties, dėl kurios kaltas į telefoną užsižiūrėjęs sunkvežimio vairuotojas. Kaip tik tada pasigirdo aršus Jungtinės Karalystės kovotojų už saugų eismą raginimas susirūpinti galimais telefono naudojimo už vairo padariniais. Asociacijoje „Freight Transport Association“ dirbantis vairuotojų pažymėjimų ir transporto priemonių registracijos liudijimų išdavimo skyriui vadovaujantis Ianas Gallagheris sako: „Kadangi daugelyje vietų jau pasirūpinta bekompromisiu šių taisyklių taikymu, vairuotojais dirbantys piliečiai, jas pažeisdami, rizikuoja netekti pragyvenimo šaltinio.“ „Pasiūlyti pakeitimai turėtų paskatinti visus vairuotojus susimąstyti apie savo veiksmų pasekmes“, – sako I. Gallagheris. Draudimo įmonės „Sheilas’ Wheels“ komunikacijos skyriui vadovaujanti Emma Banks sako, kad nepaisant kartotinių įspėjimų ir nuolat šiuo tikslu rengiamų akcijų, vairuotojai ir toliau linkę manyti, jog su jais nieko blogo nenutiks, ir nesivaržydami naudotis mobiliaisiais telefonais. „Tokie asmenys kelia pavojų ne tik savo pačių, bet ir ve˛amų keleivių, taip pat kitų eismo dalyvių – tiek vairuotojų, tiek pėsčiųjų – gyvybei“, – sako E. Banks.