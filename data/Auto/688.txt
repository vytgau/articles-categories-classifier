Nuo 1998 m. metų kasmet vykstančiose „Rallye Monte Carlo Historique“ lenktynėse šiemet dalyvauja daugiau kaip 300 ekipažų, kurie startavo iš šešių skirtingų Europos miestų – Oslo, Glazgo, Barselonos, Bad Homburgo, Reimso ir paties Monte Karlo. Antrą kartą „Orlen Lietuvos“ remiama „Flameris Racing“ komanda istorinėse Monte Karlo lenktynėse šiemet startui pasirinko viena iš šampano sostine laikomų Prancūzijos miestų. Iš čia seniausią Europos ralį pradėjo didžiausias lenktynininkų kiekis – iš viso 97 ekipažai. Iki kito etapo pradžios Valanse, kur pakeliui susijungia visi Monte Karlo ralio dalyviai, lenktynininkai praktiškai be sustojimo ir poilsio važiuoja parą laiko. „Pirmosios paros etapas laiku ir kilometrais yra ilgiausia nemiegota Monte Karlo ralio dalis. Koncentracijos ruože bus daug naktinių kontrolės punktų, kuriuose tikrinama, ar lenktynininkai važiuoja nustatytu maršrutu. O dienos bėgyje savo budrumą ir važiavimo tikslumą išbandysime pirmuosiuose dvejuose sportiniuose greičio ruožuose“, – sako K. Raišys. Škotai nuvažiuos daugiausiai Nors ši para lietuvių ekipažui bus ilga, tačiau iš Reimso startavę lenktynininkai iki koncentracijos etapo pabaigos Valanse nuvažiuos mažiau, nei iš kitų penkių Europos miestų išvykę ralistai. Ilgiausią distanciją įveiks ralį sausio 31 d. Škotijos Glazgo mieste pradėję 12 dalyvių – jie vien iki klasifikacijos etapo pradžios nuvažiuos 2020 km. Iš Norvegijos sostinės Oslo startavę 18 ekipažų įveiks 1611 km, iš Katalonijos sostinės Barselonos išvykę 38 ekipažai nuvažiuos 1144 km, 53 Vokietijos Bad Homburgo mieste startavusios komandos prisuks 1028 km, o iš paties Monte Karlo pajudėję 96 lenktynininkų duetai ratais iki Valanso suskaičiuos 959 kilometrus.  „Rally is beautiful“ Skamba kaip pasaka, bet Monte Karlo ralis prasidėjo nuo to, kad 1909 metais Monako princas Albertas I įsakė kunigaikštytės Karališkajam automobilių klubui (ACM) surengti mašinų lenktynes. Ralis turėjo prasidėti skirtinguose Europos miestuose ir baigtis Monte Karle. Karaliaus noras buvo padidinti Monako žinomumą ir taip paskatinti turizmą. Tik jis buvo įgyvendintas ne per „Real Is Beautiful“ šūkį kaip Lietuvoje, o labiau per „Rally Is Beautiful“. Todėl jau 1911 m. sausį iš 11 skirtingų Europos vietų Monako link pajudėjo 23 mašinos. Iš jų vien iš Paryžiaus išvažiavo 9, tarp jų buvo ir pirmasis Monte Karlo ralio nugalėtojas Henri Rougier. Jo „Turcat-Méry“ markės mašina su 25 AG varikliu sėkmingai nuvežė patrakėlį Henri 1025 km iki finišo Monake. Tiesa, tuo metu ralyje buvo vertinamas ne vairavimas, bet ir kur kas subjektyvesni kriterijai, tokie kaip automobilio elegancija, keleivio komfortas ar būklė, kokios jis pasiekė kunigaikštystę. Dėl tų laisvai traktuojamų kriterijų finiše kilo nemažas skandaliukas, bet tai nieko nepakeitė – į istoriją kaip pirmasis Monte Karlo nugalėtojas įėjo H. Rougier ir jo „Turcat-Méry“.