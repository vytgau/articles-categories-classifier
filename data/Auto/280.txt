Kaip rašoma pranešime žiniasklaidai, išmaniosios saugaus eismo kelyje programėlės pasaulyje vis dažniau tampa puikiomis prevencinėmis priemonėmis, galinčiomis apsaugoti žmonių sveikatą ir gyvybę. Skirtingose šalyse eismo saugumu besirūpinančios institucijos pastebi, eismo saugumą skatinančios programėlės įsitraukia skirtingas visuomenės auditorijas ir yra puiki edukacijos priemonė. „Moksleiviai ir jaunimas yra reikšminga visuomenės dalis, galinti prisidėti prie eismo saugumo proveržio ilgalaikėje perspektyvoje. Nepakanka vaikui ant striukės ir kuprinės uždėti atšvaitą, su juo per klasės valandėles pakalbėti apie tai, kaip saugiai kirsti kelią ar geležinkelio pervažą, reikia ir kitų priemonių. Technologijoms vis labiau užvaldant visuomenę, išmaniosios programėlės gali tapti puikia alternatyva visuomenei šviesti“, – apie patrauklią priemonę visuomenės saugaus elgesio kelyje įpročiams sako Lietuvos transporto saugos administracijos Tarptautinio bendradarbiavimo skyriaus specialistas Eimantas Alminas. Mokosi iš „Vairuojančios meškos“ Siekdama užtikrinti saugų vaikų ir moksleivių elgesį kelyje bei paveikti vairuotojų įpročius kelyje Rumunija kartu su šalies automobilininkų asociacija sukūrė žaidimą „Vairuojanti meška“ (angl. „Driving Bear“). Tipinė programėlė telefone ypač efektyviai prisideda prie saugos keliuose didinimo. Pasitelkdama GPS signalą ji reaguoja į automobilio greitį, aplink esančius kelio ženklus, eismo aplinkybes ir visa tai perteikia vaikams suprantama kalba bei vaizdais žaidime. Vaikas žaidime „vairuoja“ mažą autobusiuką, mokosi jį stabdyti, paimti keleivius ir t. t. „Svarbiausia, kad žaidimas baigiasi, jei realybėje vairuojamas automobilis nesilaiko kelių eismo taisyklių – t. y. viršija greitį ar nesilaiko kitų kelyje nurodytų apribojimų. Vaikų švietimą, o taip pat ir suaugusiųjų elgesį kelyje veikiantis žaidimas sulaukė ir tarptautinio įvertinimo. Europos kelių chartijos organizuojami apdovanojimai įvertino Rumunijos atstovų sukurtą programėlę kaip išradingą bei efektyvų būdą didinti transporto saugumą šalyje“, – pastebi LTSA Tarptautinio bendradarbiavimo skyriaus specialistas. Saugumu kelyje rūpinasi kiekvienas Norvegai pritaikė inovaciją, kuri galėtų būti sėkmingai pritaikyta ir Lietuvoje. Oslo moksleiviams sukurta programėlė „Eismo agentas“ (angl. „Traffic Agent“) pamėgta tarp vyresnių žmonių ir paplito už miesto ribų. Visa jos esmė, kad žmonėms suteikta galimybė greitai ir paprastai pažymėti tas miesto kelių vietas, kuriose miestiečiai įžvelgia didžiausią grėsmę keliaudami į mokyklą, darbą ar, pavyzdžiui, būrelius. „Keli mygtukų paspaudimai sukuria interaktyvų žemėlapį, kurį gali matyti atitinkamos valdžios institucijos ir greitai reaguoti į visuomenės pastebėjimus. Į programėlės platinimą įtrauktos mokyklos, kurios rengia paskaitas, kaip ja naudotis, o moksleivių tėvai skatinami prisijungti prie savo atžalų ir naudotis šia programėle“, – apie pakankamai efektyvią priemonę visuomenės švietimui eismo saugumo srityje sako E. Alminas.