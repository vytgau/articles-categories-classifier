Kaip rašoma organizatorių pranešime žiniasklaidai, ketvirtadienį pirmosios paskutinių pasirengimo varžyboms darbų etapą pradėjo sportininkų ir komandų parengtį tikrinusios administracinė ir techninė komisijos, savo verdiktu pakėlusios renginio užtvarą pagrindinėms lenktynėms ir netrukus prasidėsiančiam treniruočių procesui. Varžybų vyriausiasis techninis komisaras estas Raulis Koovas ir jo pagalbininkai, kaip jau įprasta, buvo reiklūs, tačiau neturėjo didelių priekaištų ekipų parengčiai prieš atsakingą egzaminą ir visų iš anksto užsiregistravusių 11 komandų vadovus pakvietė prie „1000 km Pärnu powered by Hankook“ lenktynių starto linijos užimti savo vietas. Šių lenktynių aksakalų arba vyriausiųjų lenktynininkų titulai atiteko „Energizer Racing“ atstovui 54 –erių Rolandui Saliui ir pusmečiu jaunesniam Izraelio piliečiui, Estijos „Cone Forest Motorsport“ ekipai atstovaujančiam Razui Heymanui. Jauniausias lenktynininkas – kartingo meistras, penkiolikmetis Justas Jonušis, kuriam šios lenktynės bus pirmas egzaminas prie kėbulinių automobilių vairo.  Būtent šioje Estijos trasoje lietuvis išbandė ir „Formulės 4“ bolidą, ir sportinį BMW. Apsukęs per penkis šimtus „auto24ring“ trasos ratų jis sukaupė nemenką patirtį ir puikiai įsiminė jos trajektorijas. „Mūsų komandoje debiutuojantis Justas daugelį metų lenktyniavo gokartu, šį sezoną sėdo prie galingiausio – KZ2 – vairo ir demonstruoja puikius rezultatus, todėl neabejoju, kad ir prie žiedinėms lenktynėms skirto BMW vairo jis jausis gerai, – sako tituluočiausias „Juta-Bauer Rally Team“ sportininkas Ramūnas Čapkauskas. – Justui nešykštėsiu patarimų ir dalysiuosi visa sukaupta savo patirtimi, kuri, tikiu, padės jam dar labiau tobulėti.“ Iš kokių pozicijų startuos kiekviena komanda, paaiškės tik penktadienio pavakarę pasibaigus kvalifikacinėms lenktynėms ir iškart po jų surengtai TOP 5 sesijai. O kuriai ekipai prognozuojama pergalė šeštadienio lenktynėse, nedrįso įvardyti net autoritetingais ekspertais tituluojami automobilių sporto specialistai. Nuo pat ankstyvo ketvirtadienio ryto Parnu ir šalia miesto esančią „auto24ring“ trasą merkia lietus, dar labiau apsunkinantis ne tik prognozes, bet ir treniruotes. „Komandose, atvykusiose į Estiją paskutinių sezono lenktynių, vyrauja draugiška, tačiau kovinga atmosfera, – pastebėjo pagrindinis lenktynių organizatorius Darius Jonušis. – Ekipų vadovai ir lenktynininkai nepamiršo, kad šiemet skaičiuojami bendri „ENEOS 1006 km Hankook“ ir „1000 km Pärnu powered by Hankook“ taškai ir vedama bendra abiejų etapų įskaita „1000 km Cup“. „2000-aisiais Palangos maratoną pradėjome nuo 18 komandų, Estijoje – nuo 11, – priminė abiejų renginių organizatorius D. Jonušis. – Debiutines lenktynes kaimyninėje šalyje vertiname kaip savotišką investiciją į ateitį, nes jau audžiame mintį kitais metais surengti trijų ilgų distancijų lenktynių seriją visose trijose Baltijos šalyse.“ Pasak D. Jonušio, kai kurios ekipos neatvyko į Parnu tik dėl, kad nespėjo suremontuoti savo bolidų („Algirdai“, „Lexus Team LT“ ir kt.), dar kelios pristigo lėšų lenktynėms. Tai rimtas argumentas, nes sezono pabaigoje resursai, kaip taisyklė, tik mažėja arba visai išsenka. Tačiau pirmą patikros barjerą jau įveikusios komandos pasirengusios rimtai kovai Parnu „auto24ring“ trasoje.