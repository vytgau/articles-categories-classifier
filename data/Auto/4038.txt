Automobilio ilgis – 4943 mm, plotis – 1868 mm, aukštis – 1498 mm, o ratų bazė – net 2975 mm. Naujos versijos universalas tapo 36 mm ilgesnis, 8 mm platesnis ir 10 mm aukštesnis už pirmtaką, o atstumas tarp ašių išaugo 7 mm. Gamintojai skelbia, kad 5 serijos BMW universalo bagažinės tūris dabar siekia 570 litrų ir išauga iki 1700 litrų nulenkus galines sėdynes (jos lankstosi 40:20:40 proporcijomis). Šie parametrai taip pat didesni nei ankstesnio modelio – atitinkamai 10-ia ir 30-ia litrų. Didesns tapo ir maksimalus leidžiamas krovinio svoris, kuris dabar siekia 720 kg arba net 120 kg daugiau. Naudotojų patogumui – atskirai atsidarantis bagažinės dangčio stiklas bei elektra valdomas bagažo uždangalas. Jau bazinėje įrangoje bus siūloma pneumatinė galinė savireguliuojanti pakaba. Ant galinės ašies gulant didesniam svoriui, ji automatiškai kilstelės šią automobilio dalį. Be to, bus siūloma rinktis adaptyvius amortizatorius, aktyvius skersinio siūbavimo stabilizatorius bei, tradiciškai, sportinę M paketo pakabą, kuri išsiskirs 10 mm sumažinta prošvaisa.  Rinktoje pasirodžiusią šią penktuko versiją bus galima rinktis su vienu iš keturių variklių. Silpniausioje modifikacijoje dviejų litrų darbinio tūrio benzininis variklis generuos 252 AG galią ir 350 Nm sukimo momentą, o šešių cilindrų trijų litrų agregatas išvystys 340 AG bei 450 Nm. Pastaroji versija galės būti komplektuojama su visų ratų pavara. Dyzelinių motorų pasirinkimas panašus: dviejų litrų keturių cilindrų 190 AG bei 400 Nm ir trijų litrų šešių cilindrų 265 AG bei 620 Nm jėgainės. Automobilis su galingesniu varikliu galės būti varomas tiek galiniais, tiek visais ratais. Su visais varikliais bus derinama aštuonių laipsnių automatinė pavarų dėžė, tik silpnesnioji dyzelinė versija bazinėje įrangoje turės šešių pavarų mechaniką. Gamintojai universalo pirkėjams siūlys tą pačią vidaus įrangą, kaip ir sedane. Jos sąraše: multimedijos sistema su 10,25 colio skersmens lietimui jautriu centriniu ekranu, priekiniai LED žibintai, panoraminis stogas, belaidė mobiliųjų įrenginių krovimo funkcija bei gausybė elektroninių saugumo asistentų, tarp kurių – priekinio susidūrimo perspėjimo sistema su avariniu stabdymu, eismo juostos laikymosi funkcija bei automatinio parkavimo be vairuotojo pagalbininkas.