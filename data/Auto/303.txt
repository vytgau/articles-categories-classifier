„Tesla“ atstovas patvirtino, kad akcininkai nubalsavo už milijardų dolerių vertės dešimties metų trukmės planą, pagal kurį akcijų E. Muskui būtų suteikiama „visiškai priklausomai nuo pasiektos rinkos vertės ir svarbių veiklos rezultatų, kurie paverstų „Tesla“ viena vertingiausių pasaulyje kompanijų“. Jeigu šie tikslai bus pasiekti, E. Muskas gaus kompanijos akcijų, kurių vertė gali siekti 50 mlrd. JAV dolerių. Tam, kad gautų tiek akcijų, „Tesla“ rinkos vertė turėtų išaugti maždaug 600 mlrd. nuo dabartinio lygio iki 650 mlrd. JAV dolerių. Taip pat turi būti pasiekti tam tikri pajamų ir pelningumo rodikliai. Šiuo metu E. Muskas valdo maždaug penktadalį „Tesla“ akcijų. Daugiau akcijų jam būtų suteikta per dvylika etapų. Pirmąją akcijų dalį jis gaus, jeigu kompanijos vertė padidės iki 100 mlrd. JAV dolerių. Susitarime taip pat numatyta, kad E. Muskas lieka „Tesla“ valdybos pirmininku ir pagrindiniu už produktų kūrimą atsakingų direktoriumi. „Tai leis užtikrinti, kad Elonas ir toliau vadovaus bendrovei „Tesla“ ilgą laiką, tačiau bus užtikrinta ir galimybė kažkuriuo metu ateityje pasamdyti generalinį direktorių, kuris bus atskaitingas Elonui“, – nurodoma kompanijos pranešime. Panašus susitarimas buvo pasiektas 2012 metais, o vėliau „Tesla“ rinkos vertė išaugo daugiau nei 17 kartų. „Tesla“ pabrėžia, kad E. Muskas „negaus jokio garantuoto atlygio – jokio atlyginimo, jokių piniginių priedų ir jokių akcijų“. Jis gaus atlygį tik tokių atveju, jeigu akcininkai „gaus labai gerą rezultatą“. Skelbiama, kad kai kurie dideli instituciniai investuotojai nepritarė tokiam atlygio planui dėl jo dydžio ir abejojo, ar jis iš tiesų motyvuos E. Muską. Trečiadienį po naujienos apie tokį susitarimą „Tesla“ akcijos pabrango 2,1 proc. iki 317,31 JAV dolerio. Bendra kompanijos rinkos vertė siekia apie 53,5 mlrd. JAV dolerių. „Forbes“ žurnalas neseniai paskelbė, kad E. Musko turto vertė yra vertinama maždaug 21 mlrd. JAV dolerių. Jis patenka į turtingiausių pasaulio žmonių šimtuką.