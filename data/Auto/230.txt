Kad situacija nors kiek pagerėtų, nuo balandžio 1 d. visuose naujuose Europoje gaminamuose automobiliuose ketinama įdiegti pagalbos iškvietos paslaugą „eCall“. Tai automatinė sistema, rimto eismo įvykio atveju iš karto skambinanti pagalbos tarnybos numeriu, rašo autoevolution.com. Apie įvykusį smūgį europinę pagalbos iškvietos sistemą informuos transporto priemonėje sumontuoti jutikliai. Gavusi konkrečius rodmenis, ji automatiškai surinks Europos bendrąjį pagalbos telefono numerį 112. Užmezgus ryšį su atitinkamu pagalbos skambučių centru, pagalbos tarnyboms bus išsiųsta informacija apie įvykį kelyje. Į perduodamų duomenų paketą bus įtraukta tokia informacija kaip avarijos laikas, tikslios ją patyrusio automobilio koordinatės, taip pat krypties nuorodos. „eCall“ tikrai nėra juodosios dėžės atitikmuo, taigi, automobilio parametrų ji nestebės, o ir vietos duomenis įrašinės ne nuolatos, o tik kartkartėmis. Europos Sąjungos vertinimu, su automobiline iškvietos sistema „eCall“ automobilis kainuos 100 eurų daugiau nei įprastai. Kelios organizacijos, įskaitant Europos automobilių gamintojų asociaciją (ACEA), sistemos pritaikymo idėją vertina labai teigiamai ir tikisi, kad su „eCall“ pavyks ne tik išgelbėti daugiau žmonių, bet ir sutaupyti pinigų. „Kadangi įdiegus priemonę „eCall“ bus užtikrintas greitesnis susisiekimas su pagalbos tarnybomis, pavyks išgelbėti daugiau žmonių“, – įsitikinęs ACEA generalinis sekretorius Erikas Jonnaertas. „Greitosios pagalbos, gaisrininkų komandos ir policija galės per maksimaliai trumpą laiką imtis būtinųjų veiksmų, taip reikalingų iš karto po incidento“, – aiškina jis. Vis dėlto „eCall“, kaip ir panašios sistemos (pvz., „Opel“ naudojama „OnStar“), turi šiokių tokių trūkumų: jei vietovėje, kurioje įvyksta nelaimė, neveikia mobilusis ryšys arba SIM neužfiksuoja signalo, sistema nesuveikia.