Rengiant vairuotojų sveikatos tikrinimo tvarką, pasak Valstybinio psichikos sveikatos centro direktorės Onos Davidonienės, sudaroma grupė specialistų, kurie analizuoja, kokius reikalavimus kelti tiems, kurie tikrinasi sveikatą, norėdami gauti ar pratęsti vairuotojo pažymėjimą. Tačiau specialistų įrašus dėl lengvos depresijos formos ar bulimijos Jaunųjų psichiatrų asociacija vadina stigmatizacija. „Kam reikia žmogų išskirti? Juk jei pasakys, kad serga vėžiu, jis sulauks užuojautos ir palaikymo, tačiau dabar per privalomąjį sveikatos patikrinimą žmogus dar labiau išskiriamas, jei serga depresija“, – sako Jaunųjų psichiatrų asociacijos prezidentas Edgaras Diržius. Kai kurie įrašai atrodo lyg pasityčiojimas iš žmogaus. Pavyzdžiui: piktnaudžiauja laisvinamaisiais preparatais, priklausomybė nuo vitaminų, ar priklausomybė nuo rūgštingumą reguliuojančių medžiagų, kreipiantis dėl sveikatos patikrinimo turi būti išskirtinai svarstomi. Kaip tai gali sukelti pavojų gatvėje? Atskirai šių punktų paaiškinti negalėjo ir Valstybinio psichikos sveikatos centro direktorė, tik paaiškino, kad tokią tvarką Sveikatos apsaugos ministras patvirtino 2017 metų pradžioje. „Pavyzdžiui, įsakyme yra parašyta F53–F59. Šie punktai apima F.55 – „Piktnaudžiavimas priklausomybės nesukeliančiomis medžiagomis“, tačiau smulkiau nedetalizuojant kokiomis medžiagomis. Šioje grupėje yra ne tik paminėti F55.1 – piktnaudžiauja laisvinamaisiais preparatais; F55.4 – vitaminais; F55.3 – rūgštingumą reguliuojančiomis medžiagomis, bet ir piktnaudžiavimas antidepresantais. Todėl iškart prie šios grupės kodų yra parašyta „sprendžiama individualiai“, atsižvelgiant į sutrikimus, adaptaciją ilgalaikio psichotropinių vaistų vartojimo būtinumą. Analogiškai yra ir su visais kitais sutrikimų kodais – jie tiesiog yra didesnėje sutrikimų grupėje ir visais atvejais yra sprendžiama individualiai“ – paaiškino O. Davidonienė. Jaunųjų psichiatrų asociacija pastebi, kad visi patvirtinti punktai niekuo nesiskiria nuo dar 2000 metais priimtų normų, todėl nusprendė kreiptis ir į Seimą, ir į Sveikatos ministeriją, kad būtų peržiūrėta vairuotojų sveikatos patikrinimo tvarka. „Beje, dar viena gana reta liga, įvardyta kodu F40.0 – didelių, atvirų erdvių baimė, anot O. Davidonienės, nėra tokia paprasta, kaip gali atrodyti iš pirmo žvilgsnio. „Neretai ji yra lydima didelio nerimo jausmo arba netgi panikos atakų. Įsivaizduokime vairuotoją išvažiavusį už miesto, kai aplink dideli erdvės plotai ir jam prasideda nerimo ar panikos priepuolis. Prie šio sutrikimo kodo taip pat parašyta „sprendžiama individualiai“, atsižvelgiant į sutrikimus, adaptaciją ilgalaikio psichotropinių vaistų vartojimo būtinumą“, – aiškino O. Davidonienė. Seimo narys bei Savižudybių ir smurto prevencijos komisijos pirmininkas Mykolas Majauskas sako, kad tai išties žemina žmogų – juk jei sergi sloga, taip pat turi teorinę galimybę prarasti budrumą vairuojant, gali aptemti akyse. „Manau, kad tokios nuostatos, kaip lengva pasikartojanti depresijos forma yra išskirta be reikalo. Žmonės ir taip dar nedrįsta kalbėti apie tokią ligą, o čia ji įrašoma, kaip galinti kelti pavojų kelyje. Medikai pateisins, kad žmogus gali nusižudyti? Įsivaizduokite, jei per metus užregistruojama apie tūkstantį savižudybių, dar daugiau – bandymų, juk negalima kiekvienam bandžiusiųjų tiesiog uždrausti vairuoti. Apie tai reikia ir būtina kalbėti. Depresija yra liga, tačiau dėl to žmogaus atstumti nereikia“, – sako M. Majauskas. Vairuotojo pažymėjimą išduodančios valstybės įmonės „Regitra“ atstovė Emilija Bardauskienė paaiškino, kad tik medikas gali nuspręsti, kokia žmogaus būklė ir ar jis gali vairuoti, ar ne. „Sveikatos reikalavimus vairuotojams, kuriais remiantis yra išduodami ar keičiami pažymėjimai, nustato medicinos įstaigos. „Regitrai“ svarbiausia, kad į eismą patektų tik tinkamos sveikatos būklės asmenys, kurie nekeltų grėsmės nei sau, nei aplinkiniams. Ar asmens sveikatos būklė leidžia vairuoti transporto priemonę, visais atvejais sprendžia medikai. Taip pat, jei asmens sveikatos būklė pasikeitė ir jis negali tinkamai vairuoti transporto priemonės bei gali kelti pavojų sau ir kitiems eismo dalyviams, apie tai „Regitrai“ praneša medicinos įstaiga, kurioje lankosi asmuo. Tokiais atvejais vairuotojo pažymėjimo galiojimas sustabdomas. Tačiau, jei po tam tikro laikotarpio medikai pateikia išvadą, jog asmens sveikata vėl tinkama, jam teisė vairuoti grąžinama ir egzaminų perlaikyti nereikia“, – paaiškino „Regitros“ atstovė E. Bardauskienė.