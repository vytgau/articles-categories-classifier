Kaip rašoma pranešime žiniasklaidai, orientacinis autosporto renginys šiemet susilaukė rekordinio susidomėjimo – ralio organizatoriai buvo priversti stabdyti registraciją anksčiau laiko. Tarp daugiau nei 1000 moterų, sudarančių 276 ekipažus, nugalės ekipažas surinkęs mažiausiai laiko baudų. „Gauti baudas „Moterų ralyje“ – labai lengva. Gavome tikrai ne vieną. Laiko kontrolės užduotys verčia nerimauti ir todėl vis norisi spausti greičiau“, – ankstesnę patirtį prisiminė J. Stonytė. Penkiolikos metų vairavimo stažą turinti mergina neslepia mėgstanti greitį, bet sako juo nepiktnaudžiaujanti ir yra atsakinga vairuotoja. 2015-ųjų „Moterų ralyje“ J. Stonytės ir D. Karpavičiūtės ekipažas „Damutės kelyje“ liko 14-as. Aštuoniolika metų pažįstamos merginos tąkart nusprendė – kitąmet būtinai sieks patekti į geriausiųjų dešimtuką: „Iškovota pirma vieta viršijo mūsų lūkesčius. „Moterų ralyje“ labiau dalyvavome dėl galimybės puikiai praleisti laiką, pasigrožėti Lietuvos apylinkėmis, atrasti naujų, nematytų vietų, o ne dėl konkrečios prizinės vietos. Tačiau ruošėmės, studijavome prieš tai vykusio ralio kelio knygą, dar kartą pravažiavome tas trasos atkarpas, kurios buvo neaiškios ar net neįveiktos.“  Pasak Julijos, pasiruošimas, ankstesnio ralio patirtis, komandinis darbas bei puiki nuotaika ir atnešė „Damutėms kelyje“ pergalę. Be kelionių ir nuotykių gyventi negalinčios merginos teigimu, „Moterų ralis“ – vienas įdomiausių ir azartiškiausių renginių moterims. „Kiekvienais metais labai laukiame šio renginio. Moterys – draugiškos vairuotojos ir varžovės, tarp dalyvių – nemažai draugių ir pažįstamų, tad pasivaržyti tarpusavyje smagu! Nors dėl didelio užimtumo šiemet pasiruošimui raliui daug laiko nebus, su šturmane savaitgalį buvome susitikusios Paryžiuje ir susikomplektavome aprangą šių metų „Moterų raliui“. Svarbiausia norint mėgautis šiuo renginiu yra puikus nusiteikimas nuostabiai pramogai Lietuvos apylinkėse.“ Besiruošiančioms dalyvauti „Moterų ralyje“ pirmą kartą renginio organizatoriai pataria ne tik galvoti apie savo įvaizdį, pasidalinti atsakomybėmis ekipaže ar pasimokyti skaičiuoti vidutinį greitį. Balandžio 19 d. ralio dalyvės galės gauti praktinių patarimų iš organizatorių, susipažinti su šių metų ralio specifika ir užduoti visus joms rūpimus klausimus „Moterų ralio ABC by Mazda“ seminare, kuris vyks „Inchcape Motors“ automobilių centre Vilniuje. 2015-aisiais pradėtas rengti „Moterų ralis“ – vienintelis tokio tipo pramoginis – orientacinis automobilių sporto renginys Lietuvoje. Ralyje, kuriame gali dalyvauti tik moterys, dalyvės varžosi ne tik dėl nugalėtojų titulo, tarp apdovanojimų yra ir „Elegantiškiausios“, „Ryškiausios“, „Azartiškiausios“, „Geriausios nuotaikos“ komandų nominacijos. Balandžio 22 d., startavusios Vilniuje, prie prekybos ir pramogų sostinės „Akropolis“, ralio dalyvės įveiks kelių šimtų kilometrų ilgio trasą, kurioje jų lauks vidutinio greičio užduotys, slalomas, taip pat kelios dešimtys papildomų užduočių.