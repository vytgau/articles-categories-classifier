„Jau net nepamenu, kiek laiko dirbu taksi vairuotoju, tačiau eismo pakeitimai ne į gera. Gal dviratininkams ir patogiau, bet automobilių vairuotojams kur kas sunkiau važiuoti. Norėdami prasilenkti dviratininkai neišsitenka jiems skirtose juostose ir išvažiuoja į automobiliams skirtą juostą. Be to, tenka spėlioti, ką darys dviratininkas, jei važiuoja ta pačia kryptimi, kaip automobilis – jie mūsų nemato. Dviratininkams skirta juosta turistai važinėjosi ir keturračiais, ir velomobiliais su jais prasilenkti dar sunkiau, mat jie dar ir lenkia dviratininkus“, – sako Alvydas. Rudenį nuo turistų besiilsinti Palanga vilioja aplinkinių miestelių gyventojus. Apie 15 kilometrų dviračiais prie jūros atmynusi pora neslepia, kad jie dažnai važiuoja automobiliams skirta juosta, o pakeitimus vertina teigiamai – dviratininkams daugiau vietos. „Gerai, kad platesnės juostos dviratininkams, nors, manau, automobilių vairuotojams vienpusis eismas gana nepatogus. Tenka ratą apvažiuoti, jei pravažiuoja kokį posūkį“, – įvestino situaciją dviračiu atvykusi moteris. Kartu su ja dviračiu atmynęs vyras sako, kad jo nuomone dviratininkai kurorto gatvėse labiau pageidaujami, nei automobiliai, na o jei jau automobilių vairuotojams teks važinėtis ratais – kiek jau čia tos Palangos. Palangos miesto mero pavaduotojo Rimantas Antanas Mikalkėnas paaiškino, kas pirmą kartą Palangoje imtasi eismo pakeitimų siekiant sumažinti automobilių srautus kurorto centre. „Eismo pokyčiais Vytauto gatvėje siekta ne tik apriboti automobilių srautą, mažinti oro taršą pajūryje, bet ir suteikti papildomą erdvę dviratininkams bei velomobiliams. Juo labiau kad šių ekologiškų transporto priemonių populiarumas Palangoje kasmet tik auga. Vytauto gatvė, ypač vasarą, būdavo labai apkrauta automobilių, dviračių ir pėsčiųjų eismo, o visų eismo dalyvių judėjimą apsunkindavo dar ir vasaros transporto priemonės – velomobiliai. Vytauto gatvėje skyrus eismo juostas dviratininkams, saugesni tapo ir pėstieji, kadangi dviračiai bei velomobiliai dabar važiuoja ne šaligatviais (tai dažnai pasitaikydavo anksčiau), o gatve“, – paaiškino eismo naujovių sprendimą R. A. Mikalkėnas. Žadama, kad eismo permainos dar bus tobulinamos. „Įgyvendinti eismo pokyčiai pasiteisino, iki vasaros planuojama dviratininkų juostas nuo automobiliams skirtos dalies atskirti fizinėmis priemonės, tad dviratininkai taps dar saugesni. Šiuo metu renkamasi, kokios priemonės būtų efektyviausios – jos turi tinkamai atlikti savo funkciją bei būtų reprezentatyvios“, – ateities planus atskleidė R. A. Mikalkėnas. Žadamos permainos turėtų apsaugoti ir automobilių vairuotojus nuo žioplinėjančių dviratininkų, taip tikimasi maksimaliai išvengti nelaimių kelyje. Anot savivaldybės atstovo, planuojama skirti dar daugiau investicijų dviračių takų gerinimui. O iš ko – tikrai yra, mat per vasaros sezoną surinkta nemažai rinkliavų už automobilių stovėjimą. „Rinkliava renkama nuo gegužės 15 d. iki rugsėjo 15 d., kitu laiku automobilių stovėjimas Palangos miesto gatvėse yra nemokamas. Už automobilių stovėjimą Palangos miesto gatvėse 2017 m. buvo surinkta 392 tūkst. 761 euras. Priklausomai nuo miesto zonos, rinkliava už automobilio stovėjimą vieną valandą buvo 0,6 euro, 1,2 euro arba 1,7 euro. Automobilį pastatyti stovėjimo aikštelėje kainavo 1 eurą už valandą“, – nurodė Palangos miesto mero pavaduotojas. Poilsiautojus kitą vasarą Palanga pasitiks dar labiau atsinaujinusi. „Dviračių takų skaičius Palangoje kasmet vis auga, ne išimtis ir šie metai. Šiuo metu vyksta Vanagupės gatvės atkarpų nuo Klaipėdos plento iki Vytauto gatvės ir nuo Vytauto gatvės iki Šilo gatvės remontas, kurio metu iki gruodžio vidurio bus atnaujinta ne tik gatvės danga, bet ir šaligatvis – čia įrengiama dviratininkams skirta juosta. Pėsčiųjų – dviratininkų takas šį rudenį įrengtas ir kitoje Vanagupės gatvės dalyje – atkarpoje Vytauto g. iki Lino tako. Tad dabar dviračiu galima patogiai ir saugiai nuvažiuoti iš Vytauto, Vanagupės gatve bei Lino taku iki pat jūros“, – aiškino R. A. Mikalkėnas. 