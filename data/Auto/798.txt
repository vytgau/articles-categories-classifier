„Kompanija ir toliau užtikrintai augo 2017 metais. Mūsų kuriamos pažangios vairuotojo pagalbinės ir savavaldžio važiavimo, jungiamumo ir elektrinės pavaros technologijos leido pasiekti didesnį nei vidutinį augimą. Tai labiausiai atsispindi Automobilių grupės užsakymų augime, kuris 2017 metais siekė daugiau kaip 39 mlrd. eurų“, – pristatydamas preliminarius veiklos rezultatus Vartotojų elektronikos parodoje CES Las Vegase, JAV, sakė vykdomasis „Continental“ valdybos pirmininkas dr. Elmaras Degenhartas. Prieš konsolidavimą ir valiutos kurso patikslinimą pardavimo augimas sudarė apie 8 proc. ir jis buvo žymiai didesnis nei, pavyzdžiui, pasaulinės automobilių ir lengvojo komercinio transporto rinkos didėjimas, kuris, remiantis preliminariais duomenimis, buvo tik 2 proc. didesnis nei pernai. „Continental“ numato, kad 2018 metais pardavimas didės iki maždaug 47 mlrd. eurų ir bus pasiekta 10,5 proc. pelno marža. Taip pat prognozuojama, kad šiemet lengvųjų ir lengvųjų komercinių automobilių pasaulyje gamyba padidės 1 proc. iki maždaug 97 milijonų vienetų. „Continental“ savo išankstinius veiklos rezultatus pristatys 2018 m. kovo 8 dieną vyksiančioje kasmetinėje internetinėje spaudos konferencijoje.