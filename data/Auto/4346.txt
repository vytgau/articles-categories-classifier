„Kodėl Paryžiaus Komunos gatvės Klaipėdoje pradžioje, ties sankryža su Šilutės plentu, nei „zebru“, nei kelio ženklu nėra pažymėta pėsčiųjų perėja? Porą kartų ten einant vairuotojai mane net „apipyno“ – atseit, ko čia vaikštau, perėjos tai nėra. Kur logika: šaligatvis plačiausias, o kodėl nėra perėjos?“ – piktinosi į redakciją paskambinęs klaipėdietis Pranciškus. Beje, tokia pat situacija – ir Taikos prospekte, pvz., sankryžoje su Naikupės gatve, su Pietine ir kitomis gatvėmis. „Gal tai ir skamba keistai, bet pėsčiajam pačiam saugiau, kai nėra perėjos. Neretai į perėją žmogus įžengia iki galo neįsitikinęs savo saugumu, nesusimąstydamas, ar automobilio vairuotojas suspės laiku sustabdyti. Seniai pastebėta, jog ten, kur perėjų nėra, per gatvę žmonės eina atsargiau, geriau įvertinę, ar spės tą padaryti, ar tai bus saugu“, – paaiškino Klaipėdos savivaldybės Transporto skyriaus vyr. specialistas Vytautas Paukštė. Jis pateikė ir dar vieną argumentą, kodėl pėsčiųjų perėjos įrengiamos ne kiekvienoje sankryžoje. „Pėsčiųjų perėjas įrengti ties šalutinių gatvių sankryžomis su pagrindinėmis vengiama dėl didelio pastarosiomis važiuojančių ar iš jų sukančių transporto priemonių skaičiaus. Ten dideli srautai, pirmojoje eismo juostoje dar kursuoja ir autobusai, kurie būna priversti staigiai stabdyti, jei priekyje važiuojantis ir dešinėn sukantis automobilis sustoja praleisti pėsčiuosius“, – sakė V. Paukštė. Jis primena, kad dar prieš kelerius metus LAKD patvirtino sąvoką „pėsčiųjų perėjimas“. Tai – važiuojamojoje dalyje esanti pėsčiųjų perėjimo per kelią (gatvę) vieta, nepažymėta kelio ženklais „Pėsčiųjų perėja“ ir (ar) ženklinimo linijomis. Kelių eismo taisyklės nedraudžia pėstiesiems gatvę pereiti sankryžoje ar pėsčiųjų perėjimu, tik tokiu atveju pirmenybė galioja nebe jiems, o transporto priemonėms. „Pereiti į kitą pusę toje pačioje Paryžiaus Komunos gatvėje tikrai nėra sunku, ji nėra plati. Ir bent artimiausioje ateityje nei čia, nei kitose vietose, kur yra pėsčiųjų perėjimai, įrengti ženklais pažymėtų perėjų neketinama“, – patikino V. Paukštė.