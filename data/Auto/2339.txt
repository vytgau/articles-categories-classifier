Penktadienį nuo 11 iki 13 val. „Samsonas Rally Rokiškis“ dalyviai savo techniką išbandė testiniame greičio ruože. 4,33 km ilgio atkarpoje iš pradžių startavo viena ašimi varomi automobiliai, po jų pasirodė ir keturių varomųjų ratų technika. Viena ašimi varomų automobilių grupėje geriausią laiką pademonstravo Justas Tamašauskas ir Pranas Švedas, dalyvaujantys „BMW M3“ automobiliu. Jie distanciją įveikė per 3 min. 2,37 sek. Antrą laiką pademonstravo Saulius Trapuila, kuriam stenogramą skaitė Arūnas Jarašius. Trečio rezultato autoriais tapo Jonas Pipiras ir Aisvydas Paliukėnas su „Ford Fiesta R2T“. Keturių varomųjų ratų automobilių grupėje greičiausiai trasą įveikė Martynas Samsonas su Mindaugu Varža, pilotuojantys „BMW M3X“. Ekipažo rezultatas – 2 min. 50,82 sek. Giedrius Notkus su Daliumi Strižanu testinio greičio ruožo lyderiams nusileido 1,58 sek. Treti – Vytautas Švedas su Žilvinu Sakalausku, kurių deficitas nuo lyderių 2,7 sek.  Jau 15.20 val. Rokiškio Nepriklausomybės aikštėje bus surengta iškilminga „Samsonas Rally Rokiškis“ varžybų atidarymo ceremonija, kurios metu per starto podiumą vienas po kito važiuos visi ekipažai. Iškilmingą ceremoniją organizatoriai transliuos tiesiogiai „Samsonas Rally Rokiškis“ „Facebook“ paskyroje. Transliacija bus filmuojama 4K raiškos ir 360 laipsnių kampo kamera. 15.40 val. dalyviai startuos pirmame greičio ruože. Pirmąją ralio dieną jiems teks įveikti keturis greičio ruožus. Antrąją dieną dalyvių lauks dar 8 greičio ruožai. Iškilminga apdovanojimų ceremonija Rokiškio dvare numatyta šeštadienį, 20.30 val.