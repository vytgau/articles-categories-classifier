Likus savaitei iki lenktynių dalyviai ruošiasi pilnu pajėgumu, tik kiekvienas taiko savitą treniruočių programą: vieni tobulina įgūdžius trasose, kiti analizuoja kelio knygas, treti rengiasi fiziškai ir mėgaujasi SPA malonumais. Kompleksiškas sportas Kiekvienas „Press ralyje 2017“ dalyvauti ketinantis ekipažas didžiajam startui ruošiasi savaip. Vieni tobulina vairavimo įgūdžius, kiti mokosi kelio knygos subtilybių, o ilgamečiai ralio lyderiai iškeliavo į „Atostogų Parką“ pasportuoti ir pasilepinti SPA procedūromis. Per didelis pasitikėjimas savo jėgomis ar apgalvota taktika? Ralis – kompleksiška automobilių sporto šaka, kurioje į pergalės receptą įeina gerokai daugiau dalių nei automobilio gebėjimas važiuoti greitai. Birželio 2-3 dienomis, žurnalistams keliaujant iš Kauno į Palangą teks įveikti didesnį 500 km atstumą ir dvi dešimtis specialiųjų greičio ruožų, besiskiriančių savo konfigūracija, kelio danga ir ilgiu, kuriuos jie matys pirmą kartą. Norint parodyti gerą rezultatą prireiks puikių vairavimo įgūdžių, puikaus gebėjimo adaptuotis skirtingose trasose, šimtaprocentinio ekipažo narių pasitikėjimo, psichologinės ramybės ir fizinio pasiruošimo. Atsipalaidavimas ir susikaupimas Vieni greičiausių žurnalistų Dainius Leonavičius, Ramūnas Fetingis ir ralio organizatoriai Valdas Valiukevičius bei Valdas Juozas Vilūnas pasirengimo varžyboms procedūras pradėjo nuo išvykos į Palangą. Prie miesto įsikūrusiame „Atostogų parke“ jie liejo prakaitą sporto salėje, grožėjosi pajūrio gamta mindami dviračius, plaukiojo baseine ir mėgavosi SPA procedūromis. Ilgamečiai lenktynių dalyviai žino, kad pirmiausia lenktynėms reikia paruošti save, o tik paskui automobilį. „Automobilių sporte yra trys didieji drambliai, ant kurių laikosi pasiruošimas lenktynėms: jėga, lankstumas ir ištvermė“, – sakė daugybę automobilių sporto čempionų išauginęs treneris Jonas Dereškevčius. Fiziškai pasirengę sportininkai pasižymi greitesne reakcija, o automobilių sporte ji gyvybiškai svarbi. Ištvermė leidžia ilgiau sukoncentruoti dėmesį į vairavimą, mat nuovargis jį greitai prablaško. „Visą dieną sportavome. Buvo labai gerai pramankštinti nuo sėdėjimo prie kompiuterio užmigusius raumenis. O vakare turėjome SPA procedūras ir masažą. Didžiausias įspūdis buvo tada, kai masažuotojas užlipo man ant nugaros. Buvau sunerimęs, ar išvis sugebėsiu atsisėsti į automobilį po šitokio atsipalaidavimo. Tačiau greitai galėjau padaryti išvadas, kad masažas buvo puikus. Dabar mano raumenys atkibę nuo kaulų ir yra pasiruošę greitai sukinėti vairą“, – apie sportinės formos atgavimą papasakojo R. Fetingis. Treneris J. Dereškevičius svarbiausiu įvardijo mentalinį pasiruošimą. Baimė, jaudulys ir ypač įtampa traukia klaidas it magnetas. „Kitokia aktyvi nekasdienė veikla padeda mums sustabdyti įprastinį minčių srautą ir leidžia protui pailsėti. Fizinis pasiruošimas ir SPA procedūros padeda atsipalaiduoti prieš varžybas nuo kasdienių rūpesčių, o juos nustumti į šoną – naudinga. Švaresnė galva leidžia smegeninei greičiau perjungti kasdienio vairavimo režimą į sportinį“, – išmintį dėstė patyręs treneris, šiuo metu užimantis ir Lietuvos automobilių sporto federacijos (LASF) viceprezidento pareigas. Lenktynėms ruošiasi lenktyniaudamas Tuo tarpu daugkartinis „Press ralio“ nugalėtojas Renaldas Gabartas bando kasdienio vairavimo įpročius iškeisti į sportinius ieškodamas menkiausios galimybes išvažiuoti į trasą. Paskutinėmis savaitėmis iki varžybų jis treniruojasi slalomo trasose, mokosi vairuoti „Tėvas Racing“ ekstremalaus vairavimo mokykloje, važiuoja kartais ir dalyvauja „Mini ralio“ varžybose.  „Mano pagrindinis pasiruošimas varžyboms – sportas. Važiuoju slalomo treniruotėse pas trenerį Andrėjų Savčenką, Gelžinių „Extreme driving school“ mokykloje Kačerginės „Nemuno žiedo“ trasoje, savaitgalį, kad geriau pasiruoštume „Press Raliui 2017“ važiuosime „Rally Kaunas“ varžybose. Paskutinę savaitę iki didžiojo starto dar ketinu išvažiuoti su kartais. Pasiruošimo lenktynėms metu svarbiausia atšviežinti vairavimo įgūdžius. To niekada nebūna per daug. Ir nėra geresnio varianto išmokti vairuoti nei mokantis“, – savo treniruočių strategija pasidalino R. Gabartas. Užsieniečiai žiūri „YouTube“ Kaip ir kasmet, tarptautiniame „Press ralyje 2017“ važiuos gausus būrys užsieniečių. Vieni prisipažįsta norintys smagiai praleisti laiką, kiti lenktyniauja dėl pergalės. Štai latvis Oskaras Kanepas-Kalninis pastoviai palaiko formą dalyvaudamas įvairiose automobilių sporto varžybose. Šis radijo laidų vedėjas kartu yra ir profesionalus ralio šturmanas. Laimėti visada tikisi sportinį „MItsubishi Lancer EVO X“ automobilį gerokai dažniau nei kartą per metus eksploatuojantis pernai metų nugalėtojas, rusas Sergejus Kravecas. „Press ralio“ lyderių dešimtukas sunkiai įsivaizduojamas ir be ukrainiečio Aleksejaus Močianovo. Vis tik kai kuriems užsienio svečiams Lietuvoje adaptuotis sunku: automobilių apžvalgininkas iš Suomijos Lauri Ahtiainenas juokais supyko: „Et, jūs lietuviai, vis su savo slalomais pagalius į ratus kišate“. Jis prisipažino, kad Suomijoje techniški slalomai – neregėtas dalykas. Juk ten tik ralis, krosas ir kartais žiedinės lenktynės vyksta. Tad užsienio svečiai lietuviškoms varžyboms rengiasi prie kompiuterių. „Peržiūrėjau jau labai daug vaizdo įrašų iš automobilio vidaus, darytų lenktynių metu Kačerginės „Nemuno žiedo“ trasoje. Mokausi šios trasos trajektorijas, stabdymo zonas, mat niekada čia nesu buvęs. Taip pat žiūriu įvairius slalomo vaizdo įrašus bandydamas perprasti jų specifiką“, – atviravo estas Karlas Salumae, sieksiantis pergalės „Eko“ klasėje naujutėlaičiu „Nissan Micra“ automobiliu. Šturmano darbo svarba Dar kitokią pasiruošimo „Press raliui 2017“ taktiką taiko Ilona Steponėnė. Ji važiuoja slalomo ir kartingo varžybose bei yra šturmanė Lietuvos mini ralio čempionate, tad žino, kad ralyje svarbu ne tik vairuotojo įgūdžiai, bet ir antrojo ekipažo nario darbas. Ilonai „Press ralyje“ stenogramą skaitys „drifterė“ Gabija Paukštytė, kuriai tai bus pirmas kartas šturmanės kėdėje. Todėl merginos daug dėmesio skyrė analizuoti ralio eigą, taisykles ir informacijos perteikimą trasoje. „Mokomės naudotis kelio knyga, kaip įveikti tam tikras užduotis, kaip ji man turėtų perduoti informaciją. Dabar labai svarbu susiderinti, susikalbėti ir išsiaiškinti visus niuansus, kad per lenktynes nebekiltų netikėtų klausimų“, – pokalbio temą įvardino Ilona. Ekipažas neatsisako ir tradicinių treniruočių – savaitgalį Ilona dalyvavo „Tėvas Racing“ ekstremalaus vairavimo mokykloje, o ralio išvakarėse ji organizuoja slalomo treniruotę visiems „Press ralio“ dalyviams. „Abi labai laukiame ralio, tai bus pirmosios lenktynės kartu viename automobilyje, bet jau turime kitokios komandinio darbo patirties. Mes susipažinome prieš trejus metus Palangos 1000 km lenktynėse, kur merginų komandoje buvome mechanikės. Man labai smagu turėti šturmanę, kuriai nuoširdžiai patinka technika ir lenktynės“, – sakė I. Steponėnė. Apie „Press ralį 2017“ XXII „Press raliui“ startas bus duotas birželio 2 dieną Kaune, rotušės aikštėje, o 70-ies automobilių ralio karavanas finišuos birželio 3 dieną Palangoje, Vytauto g. „Press ralis 2017“ vyks kartu su istorinių automobilių raliu „Lietuva 2017“. „Press ralio 2017“ greičio ruožai vyks Kačerginės „Nemuno žiede“, Smalininkų kartodrome, slidžių dangų aikštelėse Kaune, Šiauliuose bei Klaipėdoje, Kretingos centre bei prie „Atostogų parko“ Kretingos rajone. Viso per dvi dienas ralio dalyviai įveiks apie 500 kilometrų Lietuvos keliais.