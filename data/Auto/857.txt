Po sunkios avarijos Druskininkuose ir trijų mėnesių reabilitacijos D. Jocius ir D. Zvicevičius grįžta į sunkiausią WRC ralį bei savo ralio sezoną pradės lenktyniaudami klastingais Monte Karlo serpantinais. Lenktynininkai Lietuvai WRC ralyje atstovaus važiuodami „Arctic Energy World Rally team“ komandoje. Nors lenktynininkams praėjusiais metais pirmasis startas Monte Karlo ralyje ir nebuvo sėkmingas, lietuviai į artėjančio ralio startą jau žiūri turėdami daugiau patirties, žinių bei išsikėlę naujus tikslus. Spaudos konferencijoje dalyvavęs Lietuvos automobilių sporto federacijos prezidentas Romas Austinskas ekipažui iš Lietuvos linkėjo sportinio ryžto bei podiumo. „Gražu, kad šiuo metu Lietuvos spaudoje dominuoja automobilių sporto naujienos iš Dakaro, o jas pratęs šis ekipažas iš sunkiausio pasaulio ralio. Iš tiesų sveikinu šį ekipažą už ryžtą ir drąsą, kad iš karto po 3 mėnesių reabilitacijos jie pasiryžo startuoti sunkiausiame pasaulio ralyje. Tad linkiu to sportininio ryžto iki pat Monte Karlo finišo ir podiumo“, – sakė LASF prezidentas R. Austinskas. To paties šiam ekipažui iš Lietuvos linkėjo ir UAB „KIA AUTO“ direktorius Gintaras Kaukėnas. „Visų pirma noriu pasidžiaugti, kad tiek Deividui, tiek Donatui jau galiu tvirtai paspausti ranką bei per petį paplekšnoti. Linkiu, kad Monte Karlo serpantinai būtų daug sėkmingesni nei Druskininkų keliukai“, – sakė G. Kaukėnas.  UAB „KIA AUTO“ atstovai komandą „Arctic Energy World Rally team“ iš Lietuvos išlydės ne tuščiomis. Jau keletą metų D. Jociaus komandą aptarnauja KIA automobiliai. Jis pats su šturmanu D. Zvicevičiumi greičio ruožus susirašo važiuodami KIA automobiliu. Lenktynininkas D. Jocius spaudos konferencijoje atskleidė, kad planuose yra numatytas ne vienas WRC etapas. Ekipažas jau yra pateikęs paraiškas ir Švedijoje vyksiančiam WRC etapui. „Mūsų planuose yra Pasualio ralio čempionatas, tačiau šiai dienai kol kas galime patvirtinti, kad dalyvausime dviejuose etapuose – Monte Karlo ralyje ir po trijų savaičių vyksiančiame Švedijos WRC etape. Šių metų startais Pasaulio ralio čempionate norime parodyti, kad į autosportą žiūrime rimtai, galime greitai reabilituotis. Darysime viską, kad atvažiuotumėme iki finišo, tačiau kaip mums seksis ir kokį greitį galėsime išvystyti, viskas pasimatys jau kitą savaitę“, – spaudos konferencijoje sakė D. Jocius. Visgi lenktynininkai prižadėjo savo gerbėjų nenuvilti ir patikino, kad šiemet dalyvaus ir Lietuvos automobilių ralio čempionate. Kol kas tik žiemos ralio data sutapo su Monte Karlo raliu, dėl to šį Lietuvos etapą ekipažui teks praleisti. D. Jocius ir D. Zvicevičius savo ralio sezoną pradės startuodami R2 klasės gamykliniu automobiliu „Peugeot 208“. Monte Karlo ralyje ši klasė bene gausiausia, dvigubai daugiau tokių automobilių nei WRC klasėje. Lietuviams teks varžytis net su 24 sportininkais, važiuosiančiais viena ašimi varomais automobiliais. „Vakar kaip tik teko Slovėnijoje išbandyti šį automobilį. Galiu pasidžiaugti, kad pranoko visus mano lūkesčius. Šis automobilis yra daug manevringesnis važiuojant kalnų keliais bei galima greičiau įveikti posūkius kalnuose, lyginant su praėjusių metų „Mitsubishi Lancer Evo X“ automobiliu“, – įspūdžiais apie automobilį dalinosi „Arctic Energy World Rally team“ komandos lenktynininkas D. Jocius. Lietuviai į Monte Karlo ralį išvyskta jau šį šeštadienį. WRC pirmasis etapas startuoja sausio 25-28 dienomis. Per tris dienas varžybų dalyviams teks įveikti apie 400 km greičio ruožų.