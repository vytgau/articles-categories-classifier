„Šiais metais Vėlinės išpuola savaitės viduryje, todėl tikėtina, kad suintensyvėjusius eismo srautus jausime visą savaitę. Viena vertus, tai padės pasiskirstyti automobilių srautams per pačias Vėlines, tačiau ir po trečiadienio turėtume būti pasirengę didesniam nei įprasta automobilių srautui šalia didesnių kapinių. Vairuotojams, kurie nevažiuoja į kapines, rekomenduočiau aplenkti ir į jas vedančius kelius taip išvengiant kamščių“, – sako BTA Ekspertizių skyriaus vadovas Andrius Žiukelis. Jo teigimu, lapkričio 1 d. bus intensyviau lankomi arčiau esantys artimųjų kapai, tad rekomenduojama naudotis viešuoju transportu. „Esant galimybei, labai rekomenduočiau naudotis viešuoju transportu. Daugelyje savivaldybių organizuojami papildomi maršrutai į miesto kapines. Juos galite rasti savivaldybių svetainėse ar pasiteirauti paskambinę į savivaldybes. Jei nereikia vykti į kitus rajonus, tokiu atveju, išvengsite ir bėdų parkuojantis ir nuovargio kelyje“ – pataria A. Žiukelis. Dažniausiai lapkričio 1 d. fiksuojami smulkūs eismo įvykiai, nes išaugusiems transporto srautams nėra pritaikytos šalia kapinių esančios aikštelės, todėl automobilius mėginama parkuoti kur papuola, įtalpinti ir į mažiausius tarpelius. Keliai bei sankryžos taip pat tokiam intensyviam eismui nepritaikytos, todėl susidaro kamščiai. „Dažniausiai per Vėlines eismo įvykiai nutinka parkuojantis arba išvažiuojant iš parkavimo vietos. Žmonės vis dar nori privažiuoti kuo arčiau kapinių, bando pergudrauti vieni kitus, parkuotis net ten, kur trukdo eismui, sukelia spūstis. Taip pat neretai mėgina transporto priemonę įsprausti net į mažiausius tarpelius. Kita problema – keliai ir sankryžos prie kapinių nėra pritaikyti dideliems automobilių srautams, todėl susidaro kamščiai. Situaciją šiek tiek gerina tai, kad policija reguliuoja srautus prie didžiųjų miestų kapinių, tačiau juk prie kiekvienų kapinių policijos ekipažo nepastatysi“, – dažniausias eismo įvykių priežastis vardija specialistas. Anot jo, parkuojantis būtina įsitikinti ne tik ar tilpsite į pasitaikiusią vietą, bet ir galvoti, ar nekils kliūčių išvažiuojant, ar netrukdysite kitiems eismo dalyviams, taip pat įvertinti, kaip situacija gali pasikeisti, kol būsite palikę automobilį. „Jeigu nesate tikri, ar tilpsite, primygtinai siūlau net nebandyti toje vietoje parkuotis. Tokiais atvejais vietos eksperimentams paprasčiausiai nėra. Taip pat įvertinkite, ar dar „gudresnis“ vairuotojas nesugalvos jūsų automobilio užstatyti taip apsunkindamas išvažiavimą. Jei jaučiate, kad automobilį palikote rizikingoje vietoje ir kad jis gali trukdyti kitiems eismo dalyviams, būtinai matomoje vietoje palikite telefono numerį, kuriuo su jumis galima susisiekti“, – primena A. Žiukelis. Išsiruošusiems į ilgą visos dienos kelionę specialistas pataria ne tik saugoti automobilį, nepalikti jame vertingų daiktų, bet ir nepervertinti savo jėgų vairuojant. „Mėginant per trumpą laiką apvažiuoti daug kapinių kartais ir skirtingose Lietuvos dalyse, nuovargio išvengti tikrai sunku. Stenkitės, kad prie vairo netektų praleisti daugiau nei dviejų valandų be pertraukos. Planuokite laiką ne tik pagal vietas, kur ir kada turite būti, bet ir įvertindami vairavimo pertraukėlių būtinybę, suintensyvėjusį transporto srautą. Paprastai sakant – laiką planuokite ne pagal optimistinį scenarijų. Taip neteks nei greičio viršyti, nei patirti papildomo streso už vairo“, – įsitikinęs specialistas.