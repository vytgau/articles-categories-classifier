Specialistai pataria padangas keisti, kai vidutinė oro temperatūra pasiekia apie 7 laipsnius šilumos. Tokias rekomendacijas pateikia ir padangų gamintojai. Jei temperatūra žemesnė nei 7 laipsniai, važiuoti su vasarinėmis padangomis pavojinga, nes guma sukietėja, ilgėja stabdymo kelias. Ir atvirkščiai – jei važiuojate su žieminėmis padangomis, kai yra, pavyzdžiui, 10 laipsnių šilumos, tai guma tampa minkštesnė ir slidesnė. Įstatyme jokios išlygos dygliuotoms padangoms netaikomos – nuo balandžio 10-osios jų keliuose neturi būti. Automobilis ilsėjosi Buvęs lenktynininkas Darius Jonušis pastebi, kad ši problema aktuali jau ne pirmus metus. „Jau ne vienerius metus turime tokią pačią situaciją su orais – tai pašąla, tai pasninga. Galbūt reikėtų pratęsti laiką, kad su dygliais būtų galima važiuoti iki gegužės 1-osios. Tai tik pavyzdys. Tada gal neliktų niekam klausimų. Aišku, yra kita medalio pusė – labai svarbus žmonių sąmoningumas. Jei žmogus mato, kad iškrito sniegas ir su vasarinėmis padangomis yra nesaugu, tai lygiai tas pat, jei lauke bus +15, o mes važiuosime su dygliuotomis padangomis. Bus lygiai taip pat nesaugu. Visų gyvenimo atvejų neaprašysi įstatymo normomis“, – DELFI teigė D. Jonušis. Beje, su šia problema D. Jonušis susidūrė asmeniškai. „Būsiu atviras – mano žmonos automobilio padangos taip pat yra su dygliais. Iki nustatyto termino padangas pakeitėme. Tiesiog per šventes, kai buvo toks oras, automobilis stovėjo. Kai tokios oro sąlygos, važiuoti su vasarinėmis padangomis yra savižudybė. Aišku, gal per grubus žodis, bet viskas aišku, kad tu neturi jokio sukibimo ir esi pavojuje“, – įsitikinęs D. Jonušis. Žinoma, galima pirkti žiemines padangas be dyglių ir važiuoti su jomis kiek norite. Tačiau D. Jonušis pirmenybę teikia dygliuotoms padangoms. „Nėra vieno vienintelio teisingo sprendimo visiems gyvenimo atvejams. Toks yra gyvenimas ir tokios oro sąlygos. Aišku, galima apskritai uždrausti važinėti su dygliais, bet įvertinus daugelį aspektų, aš manau, kad žiemą tai saugiausios padangos“, – sako D. Jonušis. Baudų neskyrė Kauno Kelių policijos patrulių kuopos vadas Ramūnas Kemzūra sako, kad tokiomis oro sąlygomis bausti vairuotojus su dygliuotomis padangomis yra nelogiška. „Pareigūnai irgi žmonės. Jie supranta ir įvertina situaciją protingai, profesionaliai. Per tokias oro sąlygas, kokios buvo per šias šventes, tikrai nebuvo nė vienas nubaustas ir nė vienam nebuvo pasakytas priekaištas dėl padangų. Visi supranta, kad žmogus rūpinasi savo saugumu, ir mes tokius vairuotojus tik gerbiame. Mes suprantame tokius eismo dalyvius. Tokiu atveju nėra teorinio vadovavimosi – tai yra normalus požiūris“, – teigė R. Kemzūra. Tiesa, pareigūnas svarsto, kad galbūt reikia peržiūrėti žieminių padangų naudojimo terminus. „Jei matysime, kad pavasaris ir toliau vėluos, tai bus vienas iš pasiūlymų įstatymų leidėjams, kad peržiūrėtų normas. Šiuo metu Lietuvoje jau vyksta pakankamai aktyvi diskusija, ar uždrausti dygliuotas padangas, ar jos reikalingos. Pastebime, kad apie 10 proc. Lietuvos vairuotojų važiuoja dygliuotomis padangomis. Tai yra pakankamai retai. Toks vaizdas susidaro atliekant kontrolę“, – sako R. Kemzūra.