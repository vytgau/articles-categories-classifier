Išorėje kompaktinis modelis keisis nedaug: šiek tiek naujų, subtilesnių linijų, nauja tiek priekinių, tiek galinių šviesų grafinė konfigūracija, naujo dizaino ratlankiai. Didesni pokyčiai žadami interjere. Čia „Volkswagen“ žada perkelti daugiau technologijų iš „Passat“ modelio, tarp kurių – už papildomą mokestį montuojamas net 12,5 colių skersmens virtualusis prietaisų skydelis. Jo išvaizdą bus galima modeliuoti pasirenkant skirtingus išvesties parametrus. Daugiau pasikeitimų žadama ir informacinės multimedijos sistemoje. Aukščiausią įrangos lygį pasirinkę pirkėjai gaus 9,5 colio skersmens centrinį 16:9 santykio formato ekraną, o sistemą bus galima valdyti gestais. Vairuotojas galės rinktis iš elektroninių pagalbininkų, kurie dabar montuojami „Passat“ modelyje. Tarp jų bus ir judėjimo spūstyse pagalbos sistema, suteikianti galimybę važiuoti pusiau autonomiškai iki 37 km/val. greičiu. Atnaujintame „Golf“ bus montuojamas naujas trijų cilindrų 1 litro darbinio tūrio variklis su turbina, taip pat naudojamas dabartiniame „Up“ ir netrukus pasirodysiančiame naujos kartos „Polo“. Jis pakeis dabartinį 1.2 litro keturių cilindrų agregatą. Tarp pasirinkimų išliks šiek tiek modernizuota dabartinė 1.4 litro jėgainė, o „Golf GTI“ versija turės tą patį 2 litrų turbomotorą. Dyzelinių variklių gerbėjai ir toliau galės rinktis 1.6 ir 2 litrų jėgaines su turbinomis.