Protektorius Žinoma, nekalbėsime apie tas padangas, kurių būklė akivaizdžiai tragiška. Specialistai sako, kad lietuviai padangas dažniausiai vertina pagal protektoriaus gylį. Iš tiesų tai svarbus faktorius. „Visų pirma, kiekviena padanga turi nusidėvėjimo žymę. Vasarą protektoriaus gylis turi būti mažiausiai 1,6 mm. Žiemą – 3 mm. Yra specialus prietaisais, kuris matuoja. Jei žmogui kyla abejonių, visuomet galima pasitikrinti. Tačiau tai galima padaryti ir pačiam – ant kiekvienos padangos yra specialus žymeklis, iki kurio padanga gali nusidėvėti. Vėliau ji naudoti jau nebetinkama. Žemo profilio padangų protektoriaus kraštuose yra mažiau, bet matuojasi pagal padangos vidurį“, - sako automobilių serviso tinklo „Flix-Auto“ Kauno padalinio vadovas Vytautas Paškauskas. Protektorius yra svarbus faktorius, tačiau tikrai ne vienintelis. „Gali būti ir pats geriausias protektorius, tačiau pati guma jau suaižėjusi. Jei neklystu, Vokietijoje galima eksploatuoti padangą tik penkerius metus nuo jos pagaminimo. Jei padanga senesnė – neįveiksi techninės apžiūros. Vokiečiai itin atidžiai žiūri padangos pagaminimo metus. Negirdėjau, kad Lietuvoje tai būtų žiūrima“, - sako V. Paškauskas. Taip pat svarbus padangos gumos mišinio minkštumas. Ypač žiemą. Tačiau tai įvertinti pakankamai sunku. „Pačiam gana sudėtinga įvertinti padangos minkštumą ar kietumą. Aš siūlyčiau pirmiausia įvertinti pagaminimo metus. Tarkime, žinomų gamintojų, tokių kaip „Michellin“, padangos ir ketvirtą sezoną gerai dirba. Guma nesukietėjus, guma nesuaižėjus. Natūralu, kad padangos savybės su laiku prastėja, tačiau jos dar nėra kardinaliai pasikeitusios. Senesių nei penkerių metų padangų stabdymo kelias kur kas ilgesnis, šoninio posūkio metu galima pajausti, kad padangos slysta, nes guma sukietėjusi ir neturi gero sukibimo. Jei padanga stipriai suaižėjusi, ji apskritai gali sprogti“, - perspėja V. Paškauskas. 4 skaičiai, kuriuos btina patikrinti Parduotuvėse galima išvysti įvairiausių gerų pasiūlymų, kaip žinomų gamintojų naujos padangos parduodamos už itin žemas kainas. „Padanga gali būti nauja, net nevažinėta, su puikiu protektoriumi, bet jei ji pagaminta seniau nei prieš 5 metus, ji naudoti netinkama”, - sako V. Paškauskas. Naujom, tačiau ilgai parduotuvių lentynose senstančioms padangoms nebegalioja ir gamintojų garantijos. „Kiekviena padanga turi svorio, greičio indeksą. Tai yra saugi, leistina apkrova, kurią padanga gali atlaikyti. Jei eksploatuoji taip, kaip nurodo gamintojas, problemų neturėtų būti. Bet jei važiuosite su 10 metų senumo padanga, tada tomis rekomendacijos jau negalima vadovautis. Tada kiekviena kelionė jau tampa pavojinga“, - sako V. Paškauskas. Tačiau specialistas pastebi, kad lietuviai vis dar susigundo pirkti gražiai atrodančias senas padangas. „Iš esmės, jei perkate naudotas padangas, tai žinokite, kad jas greičiausiai išmetė vokiečiai, švedai. Lietuviai jas surenka ir čia parduoda. O kodėl užsienyje jas išmeta? Išmeta, nes važiuoti su jomis jau nesaugu – jos padilę, senos. O čia jas žmonės perka“, - sako V. Paškauskas. Kiekvienas vairuotojas gali pasitikrinti, kada buvo pagaminta padanga. Ant padangos yra keturių skaičių kodas. Tarkime 1141. Pirmi du skaičiai reiškia metus, paskutiniai du – savaitę. Tai reiškia, kad padanga buvo pagaminta 2011 metų 41-ąją savaitę. Tiesa, kartais šį kodą rasti pakankamai sudėtinga, nes yra gamintojų, kurie šį kodą spausdina ant vidinės padangos pusės.