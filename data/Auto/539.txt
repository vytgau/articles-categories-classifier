„Po ilgos derybų nakties mes pasiekėme rezultatą, dėl kurio „Volkswagen“ darbuotojai gali labai džiaugtis“, – išplatintame pranešime sakė „IG Metall“ profsąjungos vyriausiasis derybininkas Thorstenas Groegeris. Sutarta, kad 120 tūkst. „Volkswagen“ darbuotojų atlyginimas nuo gegužės augs 4,3 proc., o kompanijos įmokos į darbuotojų pensijų fondą bus patrigubintos. Tačiau, skirtingai nuo kitų darbdavių šiame sektoriuje, kompanija nesiūlė darbuotojams pereiti prie 28 valandų darbo savaitės. Vietoj to, kai kurios darbuotojų grupės, kaip, pavyzdžiui, auginantys mažus vaikus ar prižiūrintys artimuosius, galės vietoj metinio priedo pasiimti iki šešių apmokamų laisvadienių per metus. „Toks sprendimas iš esmės atitinka visoje metalurgijos pramonėje vykstančios darbo sutarčių persiderėjimo sąlygas. Tai buvo svarbus tikslas mums užtikrinti „Volkswagen“ konkurencingumą“ darbo rinkoje, sakė „Volkswagen“ žmogiškųjų išteklių vadovas Karlheinzas Blessingas. Per viso metalurgijos sektoriaus šiųmetes derybas dėl atlyginimų didinimo, kurios vyko tarp „IG Metall“ profsąjungos ir darbdavių grupių, tūkstančiai darbuotojų visoje Vokietijoje surengė 24 valandų trukmės „perspėjamuosius streikus“. Baimindamiesi darbo jėgos trūkumo jau ir taip įtemptoje rinkoje, verslo atstovai sėdo prie derybų stalo su profsąjunga. Pastaroji, atstovaujanti maždaug 3,9 mln. darbuotojų, galiausiai išsiderėjo, kad būtų patenkinta didžioji dalis darbuotojų reikalavimų, įskaitant ir dėl didesnių atlyginimų bei trumpesnės darbo savaitės.