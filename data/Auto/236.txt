Atlikus apklausą paaiškėjo, kad kone ketvirtadalis gyvūnus auginančių piliečių į šunų saugumą žiūri pakankamai atsakingai ir į ilgas keliones jų tiesiog nesiveža. Sprendžiant iš 1 342 šunis auginančių respondentų atsakymų, 97 proc. vykdami iki netoliese esančių objektų, pavyzdžiui, parduotuvių, gyvūnus paprastai pasiima su savimi. Deja, beveik pusė iš jų nenaudoja jokių gyvūnams skirtų apsauginių priemonių ir net 41 proc. prisipažino leidžiantys šuniui sėdėti ant priekinės automobilio sėdynės. Maždaug ketvirtadalis apklaustųjų užsiminė, kad prisega šunis įprastais saugos diržais, ir tik 5 proc. pasigyrė, kad jų transporto priemonėse įtaisyti specialūs gyvūnams augintiniams skirti diržai ar įtvarai. Mažiau nei pusė respondentų išreiškė nuomonę, kad tie automobilių gamintojai, kurie nepasirūpina šunims skirtomis apsaugos priemonėmis, tiesiog stokoja atsakomybės, o 71 proc. įsitikinę, kad gyvūnų saugumą užtikrinančios priemonės automobiliuose yra būtinos. Bendradarbiaujant su agentūromis „Harris Interactive“ ir „Harris Poll“ atliktoje apklausoje dalyvavo 2 tūkst. suaugusiųjų. Bendrovė „Volvo“ automobiliuose montuojamas gyvūnams augintiniams skirtas apsaugos priemones gamina jau daugiau nei 20 metų. Tarp siūlomų įtaisų – apsauginis plieno užtvaras, užtikrinantis šuns ar kokio nors keleivio vietoje vežamo krovinio stabilumą smūgio atveju, prie saugos diržo tvirtinamas šuniui skirtas komplektas, taip pat bagažo skyriaus pertvara. Iš sumų, gaunamų pardavus kiekvieną gyvūnams skirtą priedą, po 10 dolerių (8 eurus) „Volvo“ skiria fondui „Petfinder Foundation“. Tai globa besirūpinanti organizacija, renkanti lėšas gyvūnų prieglaudoms ir gelbėjimo grupėms. „Subaru“ yra dar viena automobilius gaminanti įmonė, paprastai siejama su šunimis. Taip yra dėl Barkley šeimoje gyvenančių Labradoro ir auksinių retriverių, figūruojančių tiek televizijos reklamose, tiek gaminių pristatymuose, taip pat dėl paramos įvairioms gyvūnų gerove besirūpinančioms organizacijoms. Tiesa, jokių gyvūnų apsaugai skirtų priemonių „Subaru“ negamina, leisdama jais pasirūpinti automobiliams skirtų priedų tiekėjams. 2013 metais įmonė paviešino kartu su ne pelno organizacija „Center for Pet Safety“ (CPS) atlikto tyrimo išvadas. Tada buvo siekta išsiaiškinti gyvūnams augintiniams skirtų apsaugos priemonių efektyvumą atliekant tokius pat testus, kokie atliekami bandant vaikų apsaugai skirtus gaminius. Labiausiai pasiteisinančia apsaugos priemone buvo pripažintas „Sleepypod“ siūlomas „Clickit Utility“ įtvaras. Tuo metu buvo skelbta, kad CPS rengiasi pateikti gyvūnams augintiniams skirtų įtvarų standartus. Po daugybės gyvūnams skirtų įtvarų, rėmų ir nešyklių testų CPS priėjo išvadą, kad atsparumo smūgiams standartus atitinka tik trys šiuo metu rinkoje siūlomi tokios paskirties gaminiai. Nors daugelyje valstijų dirbantys įstatymų leidėjai vis siūlo sugriežtinti reikalavimus, taikytinus niekaip nepririštus gyvūnus augintinius transporto priemonėse besivežantiems vairuotojams, draudimai laikyti šunį ant kelių arba leisti jam nevaržomai judėti, jei tai gali sutrukdyti vairuoti, galioja tik Havajuose. Draudimų pažeidėjams, anot asociacijos AAA, skiriama 97 dolerių (78 eurų) bauda. Gyvūnų augintinių apsauga transporto priemonėse, kaip matyti, dar daug dėmesio reikalaujanti sritis. Pasak „Volvo Car USA“ atstovų, šiuo metu rengiamos išsamios ataskaitos tokiomis temomis kaip dizainas, saugumas, technologijos ir aplinkosauga, kurių tikslas – atkreipti dėmesį į besikeičiantį amerikiečių požiūrį į vairuojamus automobilius.