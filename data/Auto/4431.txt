Asunsjone – Paragvajaus sostinėje – sausio 2-ąją startuos sunkiausios pasaulyje bekelės lenktynės. Į kelią – nuo aušros Iš netoliese Buenos Airių esančio Zarate miestelio komanda pajudėjo ankstų trečiadienio rytą dar auštant. Iš viešbučio į greitkelį sunkvežimis, sportinis „Toyota Hilux Overdrive“ ir du lydintieji visureigiai „Toyota“ pasuko 5.30 val. Kovinis visureigis standžiąja jungtimi buvo prijungtas prie aptarnaujančio sunkvežimio. Prieš kelionę buvo atjungti bolido pusašiai ir galinis kardanas. Taip buvo siekiama išvengti agregatų dėvėjimosi. Pajudėjus navigacija rodė, kad iki Asunsjono laukia 1250 km kelias. Komanda šią distanciją nusprendė įveikti per vieną dieną. Beje, visi keliai Argentinoje mokami. Priklausomai nuo kelio kokybės, kaina siekia nuo 5 pesų (30 euro centų) iki 30 pesų (apie 2 eurai). Tolstant nuo Buenos Airių kelias vis siaurėjo – nuo trijų juostų greitkelio iki vienos eismo juostos krašto kelių. Kelionė pastaraisiais ir sudarė didžiąją dalį distancijos.  Kelionė be oro kondicionierių Įdienojus oro temperatūra perkopė 30 laipsnių karščio. Nė viename iš visureigių nebuvo jungiamas oro kondicionierius. Senesnėje „Toyota“ jo apskritai nėra. Beje, su šiuo visureigiu A. Juknevičius apvažiavo ne vieną pasaulio šalį – nuo Dakaro ralio iki ralių Kinijoje ir Afrikoje. Kažkada tai buvo lenktynėms paruoštas visureigis, dabar jis puikiai tarnauja kaip komandos lydintysis automobilis. „Tai jau legendinis visureigis“, – žvelgdamas nors ir į ne pirmos jaunystės, tačiau itin patikimą automobilį kalbėjo A. Juknevičius. Kitoje, visiškai naujoje „Toyota“ oro kondicionierius nebuvo jungiamas, nes dar prieš išvyką į Pietų Ameriką A. Juknevičius peršalo. Saugant piloto sveikatą teko važiuoti be kondicionieriaus. Tiesa, nė vienas ekipažo narys dėl to nereiškė jokių pretenzijų. Ilgą kelionę dar labiau sunkino transporto spūstys. Netoli Buenos Airių užfiksuota didelė vilkikų avarija, po kurios ant kelio pažiro vežtas krovinys. Kuriam laikui eismas greitkeliu buvo visiškai uždarytas. Šiuo atveju padėjo Dakaro technika – visureigiams pavyko avarijos vietą apvažiuoti kelkraščiais. Dėmesys neišvengiamas Judant Dakaro ralio simbolika pažymėtų visureigių kortežui aplinkinių dėmesio išvengti neįmanoma. Absoliuti dauguma vietinių žmonių į Dakaro dalyvius reagavo tik teigiamai – mojavo ir prašė nusifotografuoti. Sustojus vienoje iš Argentinos degalinių ekipažai sulaukė ir policijos dėmesio. Ne paslaptis, kad nemaža dalis Pietų Amerikos gyventojų nepasižymi puikia anglų kalba. Pareigūnai rado angliškai klalbantį vietinį ir komandos pasiteiravo, ar nėra problemų. Beje, vertėjauti pasisiūlė į Argentiną emigravęs lenkas. Jis atpažino „Vyčiu“ pažymėtus „Craft Bearings“ marškinėlius ir teigė puikiai žinantis Lietuvą. Užduotis: rasti maisto Ilgoje kelionėje spartietiškomis sąlygomis nemažai teko pavargti ieškant tinkamos maitinimo įstaigos. „Siesta“, – tokį atsakymą neretai išgirsdavo komanda. Galiausiai komandos nariai nusprendė nebeieškoti veikiančių kavinių – savo sumedžioto šerno mėsa komandą vaišino Ramūnas Stulga. Iš Lietuvos operatorius atsigabeno šernienos konservų. Komandos nariams teko ragauti ir pakelėse parduodamų vaisių. Maždaug 3 kg svorio apelsinų maišas kainavo apie 3 eurus. Tiesa, skonis jų nebuvo stebuklingas, kaip būtų galima tikėtis. Tiesiog eiliniai, gal kiek dar neprisirpę vaisiai. Kraštovaizdis ilgoje kelionėje keitėsi nedaug – lygumos, labai primenančios Lietuvos pievas vasarą. Kelionės į Asunsjoną metu teko įveikti kelioliką policijos patikros punktų ir pasienio postą tarp Argentinos ir Paragvajaus. Visa kelionė nuo viešbučio iki viešbučio truko lygiai 18 valandų. „Kelionė pavyko labai sklandžiai. Problemų pavyko išvengti, vairuotojai puikiai atliko savo darbą. Dabar laukia poilsis, o ketvirtadienį su Antanu bandysime savo rankomis išrinkti sportinį bolidą ir vėl jį surinkti. Mechanikai stebės mūsų darbą, tačiau nesikiš“, – DELFI teigė A. Juknevičiaus šturmanas Darius Vaičiulis. Beje, tame pačiame viešbutyje Asunsjono centre gyvena ir Dakaro ralio favoritė „Peugeot“ komanda. Trečiadienį Asunsjoną sėkmingai pasiekė ir kita lietuvių komanda „Agrorodeo“. Tuo metu Benedikto Vanago „General Financing team Pitlane“ ekipa trečiadienio naktį vietos laiku atskrido į Argentiną ir ketvirtadienį ryte atsiims techniką bei iškeliaus į Paragvajų.