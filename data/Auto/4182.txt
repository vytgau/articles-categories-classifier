Dauguma jų būna atlikti lipnius simbolius užklijuojant ant metalo ar plastiko plokštelių arba simbolius išspaudžiant „šaltuoju būdu“. Policijos pareigūnai atkreipia vairuotojų dėmesį, kad transporto priemonių ženklinimas, atkartojant registracijos liudijime įrašytus numerius, yra neteisėtas. Todėl, sugriežtinus transporto priemonių, ženklintų užsienio valstybių registracijos numeriais, kontrolę, didelis dėmesys bus skiriamas šiam pažeidimui išaiškinti. Pastebima ir kitų, su užsienyje įregistruotų transporto priemonių eksploatavimu Lietuvoje susijusių pažeidimų, kurie taip pat bus fiksuojami. Taip pat pastebima, kad vairuotojai ne visada žino ir kai kuriais atvejais pažeidžia Lietuvos Respublikos saugaus eismo automobilių keliais įstatyme numatytą viešajame eisme dalyvaujančių transporto priemonių registracijos tvarką. Šio įstatymo 27 str. akcentuojama, kad Lietuvos Respublikos viešajame eisme dalyvauti leidžiama nustatyta tvarka registruotoms motorinėms transporto priemonėms ir (ar) priekaboms. Reikalavimas registruoti motorinę transporto priemonę ir (ar) priekabą Lietuvos Respublikoje netaikomas su Europos ekonominės erdvės šalyje registruota motorine transporto priemone ir (ar) priekaba į Lietuvos Respubliką atvykusiems asmenims. Reikalavimas registruoti motorinę transporto priemonę ir (ar) priekabą Lietuvos Respublikoje taip pat netaikomas laikinai (iki 90 dienų per metus) su užsienio valstybėje, kuri nėra Europos Sąjungos valstybė narė ir nėra Europos ekonominės erdvės šalis, registruota motorine transporto priemone ir (ar) priekaba į Lietuvos Respubliką atvykusiems asmenims. Už šių reikalavimų pažeidimą ar užsienio valstybės registracijos numerių plagiatu eksploatuojamą transporto priemonę, pagal Lietuvos Respublikos administracinių nusižengimų kodekso 415 str., pažeidėjui numatyta bauda iki 120 eurų su galimu teisės vairuoti transporto priemones atėmimu iki 3 mėnesių. Tarp eismo dalyvių pasitaiko ir transporto priemones su suklastotais valstybinio numerio ženklais (skirtais ne tai transporto priemonei) eksploatuojančių pažeidėjų. Pareigūnai įspėja, kad už tokį pažeidimą numatyta griežta atsakomybė – piniginė bauda nuo 240 iki 340 eurų su teisės vairuoti transporto priemones atėmimu iki 12 mėnesių, rašoma Telšių apskrities VPK informacijoje.