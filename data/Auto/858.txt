Lietuva priešinosi dešiniavairėms transporto priemonėms, bet savo nuostatą buvo priversta pakeisti. Prieš kelerius metus Europos Teisingumo Teismas nusprendė, kad Lietuva turi leisti registruoti automobilius su vairu dešinėje pusėje. Žalia šviesa registravimui uždegta nuo šių metų pradžios. Tačiau su sąlyga, kad automobilio savininkai įgyvendins begalę reikalavimų. „Kai perskaičiau reikalavimus, pamaniau, kad jie sukurti tam, kad niekas neužsiimtų tuo darbu. Surašyti labai painiai, nežinau, koks tokios painiavos tikslas. Nemanau, kad paskaitęs žmogus imsis to darbo. Europa registruoja automobilius ir nežinau, ar kažkur reikalaujama papildomos įrangos. Gal lietuviai bus skautai?“ – svarsto Tautvilas Šlėgus, Automobilių ir jų detalių prekybos įmonės „GTV group ir ko“ atstovas. Kad dokumentacijoje susigaudyti sunku, sutinka ir už tokių transporto priemonių ekspertizę būsiantys atsakingi ekspertai. Jie aiškina, kad iš esmės reikalaujama įdiegti papildomą netiesioginio matymo sistemą, kuri vairuotojui turėtų padėti atlikti lenkimo manevrą. Vis dėlto aiškėja, kad paprasta nebus nei automobilių savininkams, nei transporto priemonių vertintojams. „Viduje esantys papildomai sumontuoti komponentai – kamera, monitorius, periskopiniai veidrodžiai – negali uždengti daugiau kaip 10 proc. valytuvais valomo stiklo ploto“, – sako Ramūnas Vėlavičius, bendrovės „Transporto studijos“ direktoriaus pavaduotojas. Rebusą, kaip visa tai išdėlioti ir pritvirtinti nepažeidžiant reikalavimų, matyt, turės spręsti tą išmanantis konstruktorius. „Kiek tai išpildoma realiai, šiandien komentuoti ir daryti kažkokias prielaidas sunku. Mums dar neteko matyti realaus pavyzdžio, kaip tie reikalavimai išpildyti“, – teigia R. Vėlavičius.  Teisės akto rengėjai tikrai neturėjo pakankamai patirties ir žinių, sako specialistas, žvelgdamas į dokumentus, ir viliasi, kad daug kas paaiškės, kai ekspertizei bus atvarytos „pirmosios kregždės“. Automobilių ekspertai perspėja, kad netinkamai sustatyti ir pritvirtinti įrenginiai gali ne tik blaškyti vairuotojo dėmesį, bet ir sukelti papildomų problemų. Paradoksalu, bet su šia įranga siekiant didesnio saugumo, gali nutikti ir taip, kad per eismo įvykį būtent dėl jos nukentės keleiviai. Pavyzdžiui, smūgio metu visa reikalaujama įranga tiesiog „suvažiuos“ keleiviui į veidą. Periskopiniai veidrodžiai su beskeveldriu stiklu, tam tikrus techninius parametrus atitinkanti ir tikrai ne pigi vaizdo kamera, monitorius, specialiai pritaikyti žibintai. Kyla klausimas, ar aibė reikalavimų išvis įgyvendinami? Pigesni nei automobiliai su vairu kairėje pusėje Kol kas didesnio sujudimo dešiniavairių transporto priemonių rinkoje nefiksuoja ir vienas iš automobilių pardavimo portalų. „Yra tikimybė, kad tokie automobiliai gali pabrangti iki 10 proc. Tačiau jie vis tiek bus gerokai pigesni negu automobiliai su vairu kairėje pusėje“, – skaičiuoja Matas Buzelis, transporto skelbimų portalo „Autoplius“ plėtros vadovas. Jis neatmeta galimybės, kad mūsų šalyje gali pasikartoti Bulgarijos scenarijus. Ši valstybė dešiniavaires transporto priemones leido registruoti prieš kelerius metus. „Buvo toks staigus bumas tų automobilių iš Anglijos, Airijos. Apie 100 tūkst. per metus bulgarai įsigijo, atsivežė, užregistravo. Pradėjo eksploatuoti, pamatė, kad [...] sunku su tokiais automobiliais, pradėjo pardavinėti pigiau, nei nusipirko, tokių automobilių niekas nebenorėjo“, – pasakojo M. Buzelis. Jei dešiniavairės transporto priemonės plūstelėtų į šalį, veiklos, matyt, atsirastų ir reikalaujamos įrangos pardavėjams bei montuotojams. Beje, naujieji įrangos reikalavimai neaktualūs dešiniavairių automobilių savininkams, jei jų transporto priemonės užregistruotos iki 1993 m. gegužės 1 d. Papildomos įrangos montuoti neteks ir istoriniams automobiliams bei specialiesiems darbams pritaikytoms transporto priemonėms. Visos kitos dešiniavairės transporto priemonės pirmiausia turės įvykdyti keliamus reikalavimus, pereiti ekspertizę, o kelyje ir toliau bus atidžiai tikrinamos pareigūnų. Tiesa, pareigūnai atlaidūs bus specialios įrangos neturinčioms užsienyje registruotoms dešiniavairėms transporto priemonėms, bet tik 90 dienų. Už dešiniavairės transporto priemonės eksploatavimą be reikalingos įrangos numatyta nešvelni bausmė. Įkliuvus pirmą kartą, gresia bauda nuo 100 iki 200 eurų. Už pakartotinį pažeidimą tektų pakloti nuo 200 iki 300 eurų baudos ir su vairuotojo pažymėjimu atsisveikinti nuo 1 iki 3 mėnesių. Beje, dešiniavaires transporto priemones mūsų šalyje draudžiama vairuoti pradedantiesiems vairuotojams.