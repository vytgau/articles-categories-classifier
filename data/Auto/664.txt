Kaip rašoma pranešime žiniasklaidai, „Regitra“ skelbia, kad 2017 metais buvo pranešta tik apie 10,6 tūkst. netinkamų eksploatuoti lengvųjų automobilių sunaikinimą – 2,8 karto mažiau nei 2014-aisiais, kai buvo gauta pranešimų apie 29,5 tūkst. tokių automobilių. „Tai – pavojinga tendencija, nes duomenys aiškiai parodo, kad itin daug transporto priemonių kasmet Lietuvoje išardoma nelegaliai, t. y., nemokant jokių mokesčių ir komercinės vertės neturinčias automobilių atliekas šalinant į aplinką“, – sako Eksploatuoti netinkamų transporto priemonių tvarkytojų asociacijos (ENTPTA) vadovas Vladimiras Jankoitas. ENTPTA skaičiavimais, kasmet Lietuvoje išardoma apie 50-60 tūkst. tonų senų automobilių, iš kurių apie 20 proc. (10-12 tūkst. tonų) susidaro nevertingos plastiko, gumos, stiklo, salono apdailos ir kitos automobilių dalių atliekos, kurias būtina perdirbti. Pasak V. Jankoito, nelegalūs transporto priemonių supirkėjai ir ardytojai lengvai naudojasi tvarka, pagal kurią transporto priemonės, kurių techninė apžiūra ar civilinės atsakomybės privalomasis draudimas negalioja daugiau nei 180 dienų arba yra nesumokėti valstybės nustatyti mokesčiai, automatiškai išregistruojamos iš „Regitros“. „Rinkoje kol kas sudarytos visos sąlygos klestėti šešėliui, nes nėra tinkamos kontrolės, dažniausiai reaguojama tik į skundus apie gyventojų pastebėtus nelegalius ardytojus, stinga kontroliuojančiųjų institucijų bendradarbiavimo. Vis tik galime pasidžiaugti, kad nuo 2018 metų gegužės 20-osios automobilių išregistravimo tvarka keičiasi ir eksploatuoti netinkamos transporto priemonės bus išregistruojamos tik pateikus tokios transporto priemonės sunaikinimo pažymėjimą“, – sako ENTPTA vadovas. 2018 metų gegužę įsigaliosiančios LR Saugaus eismo automobilių keliais įstatymo pataisos numato, kad eksploatuoti netinkamos transporto priemonės bus išregistruojama tik pateikus sunaikinimo pažymėjimą. Tais atvejais, kai savininkas negalės pateikti sunaikinimo pažymėjimo, o transporto priemonės eksploatacija baigėsi po 2004-ųjų gegužės, jos savininkas privalės pateikti paaiškinimą raštu. Gamintojų ir importuotojų asociacijos (GIA) vadovas Alfredas Skinulis primena, kad bet kuris transporto priemonės savininkas seno automobilio atliekų sutvarkymu gali pasirūpinti pasinaudojant GIA su partneriais sukurta automobilių ir kitų atliekų surinkimo bei tvarkymo sistema. Nenaudojamus automobilius galima nemokamai priduoti automobilių ardytojams, o daugiau informacijos apie juos galima rasti www.atliekos.lt. Be to, kasmet vyksta aplinkosauginiai projektai „Mes rūšiuojam autoservise“ ir „Mes rūšiuojam automobilių atliekas“, kurių metu šviečiama visuomenė ir skatinami autoservisai tinkamai rūpintis automobilių atliekomis. Eksploatuoti netinkamos transporto priemonės turi būti saugiai ir tinkamai išardytos, nes nemažai automobilių dalių, pavyzdžiui, hidrauliniai ar tepaliniai amortizatoriai, akumuliatoriai, degalų ir tepalo filtrai, panaudoti tepalai, yra priskiriamos pavojingoms atliekoms. Atliekų tvarkytojai netinkamas eksploatuoti transporto priemones apdoroja taip, kad susidarytų kuo mažiau atliekų, o tinkamos naudoti dalys būtų panaudojamos pakartotinai.