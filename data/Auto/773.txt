Bendrovės grynasis pelnas smuktelėjo 20,5 proc. iki 4,55 trln. vonų (4,28 mlrd. JAV dolerių). Apyvarta ūgtelėjo 2,9 proc. iki 96,3 trln. vonų. Veiklos pelnas sumažėjo 11,9 proc. iki 4,57 trln. vonų. „Pabrangęs vonas, aršesnė konkurencija pagrindinėse rinkose, kaip Kinijos, ir padidėjusios rinkodaros išlaidos turėjo neigiamos įtakos pelnui“, – nurodoma kompanijos pranešime. Be to, Pekinas ėmė priemonių prieš kelias Pietų Korėjos kompanijas po to, kai Seulas leido šalyje dislokuoti amerikietišką raketų sistemą, kurią Kinija laiko grėsme savo interesams. „Hyundai“, kuri kartu su savo antrine įmone „Kia“ sudaro penktą didžiausią pasaulyje automobilių gamintoją, yra viena iš kompanijų, kurią boikotuoja kinų vartotojai. „Hyundai“ pardavimai Kinijoje pernai krito 31 proc. iki 785 006 automobilių, o „Kia“ pardavimai krito 44,61 proc. iki 360 006 vienetų. „Hyundai“ prognozuoja, kad šiais metais pasaulinės jos automobilių paklausos augimo tempas bus „lėčiausias nuo 2008 metų finansų krizės“.