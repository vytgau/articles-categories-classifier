Padangos Esminė priežastis, lemianti papildomos priežiūros būtinybę, savaime suprantama, yra oro sąlygos. Žiemą automobiliai apaunami mikštesnėmis padangomis, kad būtų geresnis sukibimas su keliu esant šlapiai, slidžiai dangai. Šiltuoju metu laiku naudojamos vasarinės padangos. Specialistai pabrėžia, kad į jų kokybę taip pat verta atkreipti dėmesį. „Visų pirmą, prieš keičiant padangas šiltajam sezonui, reikia atkreipti dėmesį į vasarinių padangų būklę. Derėtų gerai apžiūrėti tiek vidinę tiek išorinę pusę ir esant didesniam nusidevėjimui, rekomenduotina tokių padangų nenaudoti“, – teigia Saulius Korsakas, automobilių serviso „Detalita“ Kaune specialistas. Vasaros metu galima važinėti ir žieminėmis padangomis, jei jos yra be dyglių. Tačiau žieminių padangų guma yra kur kas minkštesnė, todėl jos vasarą dėvisi žymiai greičiau ne vasarinės. S. Korsakas skaičiuoja, kad žieminės padangos vasarą dėvisi net iki 10 kartų greičiau. Praktiškai, jei visą šiltą sezoną važinėjus žieminėmis padangomis, tai kitai žiemai jos jau bus gerokai pavargusios. „Čia nebent taupumo sumetimais. Jei matai, kad žieminės padangos kitam sezonui nebebus tinkamos, tai galima jas sunaudoti vasaros metu“, – juokiasi S. Korsakas. Po padangų montavimo naudinga padaryti ratų geometrijos matavimus. Tai turėtų lemti naudojamų padangų ilgaamžiškumą. Be abejo, artėjant vasarai derėtų pasitikrinti oro kondicionieriaus būklę, jei būtina, papildyti freonu. S. Korsakas vairuotojams taip pat pataria nepamiršti ir važiuoklės. Daugumą jos dalių veikia šaltis ir drėgmė, tai gali lemti šių dalių efektyvumo sumažėjimą. „Žiemos sezono metu labai stipriai dyla automobilių guminės dalys. Dėl šalčio ir drėgmės jos greičiau skilinėja ir susidėvi. Todėl visų pirmą reikėtų patikrinti važiuoklės būklę: apsaugines gumines detales, įvairias įvores, šarnyrų gumas, kurios labiausiai nukenčia per žiemą“, – teigia S. Korsakas. Didėja greitis Šiltuoju metu laiku keičiasi važiavimo sąlygos. Natūralu, kad vairuotojai žiemą važinėja lėčiau, atsargiau. Todėl stabdžių sistemos patikrinimas irgi rekomenduotinas. Dar viena automobilių dalis, kuri galimai šaltuoju metu laiku praranda savo efektyvumą, – valytuvai. Per žiemą valytuvų gumelės dažnai būna pažeistos druskų bei temperatūrų pokyčių. Taip pat dažnai būna, kad valytuvai naudojami valyti užšalusius langus. Tuomet gumos pažeidžiamos itin stipriai. „Kadangi balandis – švaros mėnuo, tai galima palepinti savo automobilį ir atlikti cheminį salono valymą. Žiemos metu prisineša į saloną visokiausio purvo, žemių, todėl norint turėti gaivų orą salone, rekomenduoti kruopčiai jį išvalyti“, – sako S. Korsakas. Pataria neskubėti Nuo balandžio galima žiemines padangas keisti į vasarines. Ant savo automobilio sumontavę dygliuotąsias padangas, jas pakeisti privalo iki balandžio 10-osios. Specialistai pataria padangas keisti, kai vidutinė oro temperatūra pasiekia apie 7 laipsnius šilumos. Tokias rekomendacijas pateikia ir padangų gamintojai. Jei temperatūra mažesnė nei 7 laipsniai, važiuoti su vasarinėmis padangomis yra pavojinga, nes jų guma sukietėja, ilgėja stabdymo kelias. Ir atvirkščiai – važiuojant su žiemine padanga, kai yra, tarkime, +10 laipsnių, tai guma tampa minkštesnė ir slidesnė. Važiuosime greičiau Lietuvos kelių policijos tarnyba primena, kad vadovaujantis Kelių eismo taisyklių reikalavimais mūsų šalyje nuo balandžio 1 dienos keičiasi tam tikros kelių eismo taisyklės (KET). Nuo balandžio 1 d. iki spalio 31 d. lengvaisiais automobiliais, motociklais ir triračiais automagistralėse leidžiama važiuoti ne didesniu kaip 130 km/val. greičiu, greitkeliuose – ne didesniu kaip 120 km/val. greičiu. Gyvenvietėse visoms transporto priemonėms leidžiama važiuoti ne didesniu kaip 50 km/val. greičiu. Vairuotojas ir keleiviai, važiuodami transporto priemone su įrengtais saugos diržais, privalo juos prisisegti. Važiuodami mopedu, motociklu, triračiu, visų rūšių keturračiais, vairuotojas ir keleiviai privalo naudoti motociklininkų apsaugas (motociklininkų šalmus, akių apsaugos nuo sužeidimo priemones). Dviračio vairuotojas, važiuodamas kelio važiuojamąja dalimi, privalo dėvėti ryškiaspalvę liemenę su šviesą atspindinčiais elementais arba dviračio priekyje turi degti baltos šviesos žibintas, o gale – raudonos šviesos žibintas. Važiuojant keliu tamsiuoju paros metu arba esant blogam matomumui, dviračio priekyje turi degti baltos šviesos žibintas, o dviračio gale – raudonos šviesos žibintas, dviračio vairuotojas privalo dėvėti ryškiaspalvę liemenę su šviesą atspindinčiais elementais. Dviračio vairuotojas (keleivis) iki 18 metų, važiuodamas (vežamas) keliu, privalo būti užsidėjęs ir užsisegęs dviratininko šalmą. Vyresniam kaip 18 metų asmeniui, dviračiu važiuojančiam keliu, rekomenduojama būti užsidėjus ir užsisegus dviratininko šalmą.