Nors vairuotojo vieta ne tuščia, už vairo sėdintis asmuo atlieka grynai formalią užduotį, mat atsižvelgiant į teisinius reikalavimus, automobiliams be vairuotojo riedėti draudžiama. Patikėkite, per visą maršrutą žmogus nė karto neprisilietė prie automobilio valdiklių. Peržiūrėjus demonstracinį vaizdo įrašą turėtų būti aišku, kad visiems be išimties automobiliu važiojantiems asmenims netrukus liks tik ilsėtis, nes visą vairuotojo darbą už juos nuveiks automobilis. Ko gero, didžiausią įspūdį daro tai, kaip nepriekaištingai autopilotas atskiria šviesoforus nuo kelio ženklų.  Kaip ir reikėjo tikėtis, 2-ojoje autopiloto sistemos versijoje dar yra ką tobulinti: iš nufilmuotos medžiagos matyti, kaip kelis kartus ne iš karto pavyksta priimti tinkamą sprendimą. Pavyzdžiui, 54-ąją vaizdo įrašo sekundę užfiksuotas momentas, kai nustačiusi šalia šaligatvio bėgantį žmogų sistema palaiko jį galima kliūtimi ir sustoja vidury gatvės. Tačiau iš kito epizodo (1 min. 23 sek.) matyti, kad į kelią iššokti galinčio šuns sistema kliūtimi nelaiko. „Hardware 2“ specifikacijos Automobilių gamintojas jau anksčiau yra skelbęs, kad nuo spalio 19 d. visuose iš Frimonto (Kalifornija) gamyklos išriedėsiančiuose automobiliuose veiks apartinė įranga, užtikrinanti maksimaliai automatinį vairavimą. Tiksliau sakant, „Tesla“ automobiliuose nuo šiol bus įtaisytos 8 kameros, priekinio vaizdo nuskaitymo radaras ir 12 plataus diapazono ultragarso jutiklių. Su antrąja sistemos versija, be anksčiau veikusių funkcijų, tokių kaip persirikiavimas į kitą juostą, pritaikomasis maršruto valdymas ir automobilio pasistatymas, ketinama pasiūlyti ir kitų galimybių. Pavyzdžiui kameros leis važiuoti automobiliu visiškai nesikišant į vairavimo procesą. Deja, ši sistema dar nesuaktyvinta, bet „Tesla“ vadovas Elonas Muskas aiškina, kad iki metų pabaigos nauja versija tikrai bus papildyta dar kai kuriomis funkcijomis, o kai teisiškai bus leidžiama naudoti automatiškai vairuojamus automobilius, „Tesla“ transporto priemonės veiks visiškai autonomiškai. Kol kas bandomi tik testavimo tikslais išleisti „Tesla“ automobiliai, bet rinkai pristatytos transporto priemonės taip pat svarbios. Naujosios funkcijos jose veikia pasyviuoju režimu, bet jos turi nepaprastai daug įtakos sistemos funkcijų tobulinimui. Iš viso pateikiami du vaizdo įrašai. Pirmąjį paskelbė „Tesla“, bet kadangi vaizdas jame pagreitintas, siūlome peržiūrėti ir antrąjį. Pastarojo tempas yra keturis kartus lėtesnis, o tai maždaug prilygsta realioms vairavimo sąlygoms. 