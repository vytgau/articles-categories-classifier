„Tesla“ galiausiai gali pavykti gerokai išplėsti gamybos mastą, nes per porą ateinančių metų rinkoje turėtų pasirodyti du nauji šios bendrovės pristatyti modeliai, rašo autocar.co.uk. Tikimasi, kad „Tesla“ išleis ne tik plačiai išreklamuotą kompaktišką „Model 3“, bet ir ta pačia platforma pagrįstą kompaktišką miesto visureigį. Sklinda gandai, kad pasirodysiantis „Model Y“, kaip ir „Model 3“, bus kur kas labiau įperkamas nei šiuo metu siūlomi „Tesla“ modeliai. Pradinė „Model 3“ kaina turėtų būti maždaug 37 tūkst. JAV dolerių (34,7 tūkst. eurų). „Model Y“, ko gero, bus kiek brangesnis. Tačiau „Tesla“ įkūrėjas Elonas Muskas mano, kad faktinės naujų kompaktiškų „Tesla“ modelių kainos bus gerokai aukštesnės. „Model 3“ ir gandais apipinto „Model Y“ kainos gali siekti maždaug 38,9 tūkst. ir 42,4 tūkst. eurų atitinkamai, nes pirkėjai tikrai papildys transporto priemones kokiomis nors pridėtinėmis priemonėmis. Tikėtina, kad kompaktiškasis „Model Y“ gali tapti labiausiai perkamu „Tesla“ modeliu. Verta prisiminti, kad pernai JAV buvo parduota maždaug 7 mln. įvairių tipų miesto visureigių. Tačiau pats E. Muskas visiškai neseniai „Twitter“ žinute pareiškė, kad „Model 3“ ir toliau liks didžiausiu įmonės prioritetu. Šiemet „Model Y“ išvysti greičiausiai nepavyks, o jo gamyba, tikėtina, bus pradėta tik kitų metų pabaigoje. Informacijos apie būsimo modelio specifikacijas paskleista tikrai ne per daugiausiai. Gali būti, kad užpakalinės automobilio durys bus atveriamos į viršų – kils tarsi sakalo sparnai, kaip ir didesnių gabaritų miesto visureigio „Model X“. Į „Model Y“, kaip ir žadėta, bus įdiegta atnaujinta elektronikos sistema, įgalinsianti visiškai autonomiško vairavimo funkcijas. Būsimuose „Tesla“ automobiliuose bus sumontuotos net aštuonios kameros, leisiančios stebėti išorės vaizdą 360 laipsnių kampu, o 12 ultragarso jutiklių ir naujas į priekį nukreiptas radaras, kurio specifikacijos kol kas neatskleidžiamos, teiks informaciją net pačiomis nepalankiausiomis oro sąlygomis. Tai ypač pažangi naujovė, nes, pavyzdžiui, pilant lietui arba tvyrant tirštam rūkui dabartinės radarų sistemos ne visada patikimos. E. Muskas taip pat minėjo, kad naujoji elektronikos sistema yra bene 40 kartų išmanesnė ir galingesnė nei ankstesnių „Tesla“ modelių „smegenys“. Įmonės vadovas palygino ją su automobilį valdančiu superkompiuteriu. Tačiau vien visiškai autonomiško vairavimo technologijos įdiegimas į „Model 3“ ir „Model Y“ automobilius atsieis maždaug 8000 eurų vienam elektromobiliui. Be to, reikia turėti omenyje, kad net veikiant tokiai technologijai, vietos įstatymai gali drausti visiems be išimties vairuotojams naudotis visomis autonomiško vairavimo funkcijomis. Dar vienas iššūkis, kurį teks įveikti prieš išleidžiant į rinką „Model 3“ ir „Model Y“ automobilius, – būtinybė išlaikyti žemesnę kainą ir pritaikyti tokį akumuliatorių, kurio energijos užtektų pakankamai tolimiems atstumams įveikti. Pirmuosiuose „Model 3“ automobiliuose gali būti naudojami pigesni ne daugiau kaip 60 kWh talpos akumuliatoriai, bet visiškai juos įkrovus, turi pavykti nuvažiuoti bent 370 kilometrų. SUV modelio „Model Y“ priekinė dalis bus kiek didesnė, todėl bus galima įmontuoti didesnį akumuliatorių, leisiantį nuvažiuoti tokį pat atstumą, tačiau ir automobilio kaina atitinkamai pakils. „Tesla“ tikslas – tiek padidinti gamybos apsukas, kad pavyktų pagaliau pasiekti masto ekonomiją bei sumažinti ir gamybos sąnaudas. Juk nuo 2010 metų bendrovė išleido net 2 mlrd. JAV dolerių (1,8 mlrd. eurų) investuodama į tokius projektus kaip akumuliatorių gamykla „Gigafactory“, taip pat didindama gamybos mastą iki 500 tūkst. vienetų automobilių per metus, kuris dar nepasiektas. Pernai iš „Tesla“ gamyklos išriedėjo maždaug 76 tūkst. transporto priemonių, tačiau, kaip teigia įmonės atstovai, nuo 2016 metų vidurio buvo galima pagaminti maždaug 2 tūkst. automobilių per savaitę. Iki šių metų pabaigos „Tesla“ yra numačiusi pagaminti daugiau nei 100 tūkst. „Model 3“ automobilių, sudarysiančių rimtą konkurenciją „BMW 3 “ modeliams. E. Muskas prognozuoja, kad iki 2019 metų „Tesla“ automobilių gamyba turėtų siekti 500 tūkst. vienetų per metus. Su gamybos plėtra susijusios E. Musko ambicijos yra tikras iššūkis „Tesla“ tiekėjams ir nuosavai gamyklai Frimonte, Kalifornijoje. Tačiau jei metinį pardavimą pavyks padidinti iki pusės milijono transporto priemonių, automobilių gamintojas pagaliau galės pradėti skaičiuoti pelną ir užsitikrinti ramią ateitį. Tuo metu „Tesla“ entuziastai socialiniuose tinkluose jau dalijasi pirmaisiais „Model 3“ bandymų keliuose vaizdais. Kompaktiškas elektromobilis pirmuosius savininkus turėtų pasiekti rudenį. 