Vien šiemet, kaip žadama, bus išasfaltuoti apie 54 kilometrai Vilniaus gatvių, iš jų – apie 8 km žvyrkelių. Vilniečiai ir miesto svečiai jau pastebėjo, kad dalis darbų judriose vietose prasidėjo, netrukus remontas įsibėgės ir kitose labiau apkrautose sostinės gatvėse. Nors savivaldybė suplanavo, kad pagrindinių miesto gatvių remontas vyks naktimis, o numatoma darbų pradžia turi sutapti su prasidedančiomis moksleivių bei studentų atostogomis ir mažėjančiais eismo srautais, vis dėlto jau dabar dalis vairuotojų susiduria su padidėjusiomis spūstimis tvarkomose judriose vietose. DELFI išsiaiškino, kada remonto darbai prasidės kitose intensyvesnio eismo Vilniaus gatvėse. Tad pateikiame skaitytojams vertą išsisaugoti sąrašą, kada ir kokių vietų reikėtų vengti vairuojant automobilį. Planuojami darbai „karščiausiose“ sostinės vietose vasarą: 1. Geležinio Vilko g. (nuo viaduko į Goštauto g. iki LEU tilto) darbai vyks liepą–rugpjūtį; 2. Naugarduko g. (nuo Švitrigailos g. iki aplinkkelio) darbai vyks birželį–liepą; 3. Pilaitės g. (nuo V. Pociūno g. iki Smalinės g.) darbai pradedami liepą; 4. Žemaitės g. ir Savanorių pr. sankryžoje darbai vyks liepą–rugpjūtį; 5. Ant Žvėryno tilto (Liubarto tiltas) ir Geležinio Vilko g. (nuo Gerosios Vilties g. iki Čiurlionio g. viaduko) darbai planuojami liepą–rugpjūtį; 6. S. Batoro g. (nuo Peteliškių iki Rudens g. ) darbai pradedami birželį; 7. Apkasų g. darbai vyks birželį–liepą; 8. Krokuvos g. darbai pradedami birželį. Sostinės savivaldybė taip pat informavo apie jau vykdomų darbų eigą. Jau prasidėję darbai: 1. Nemenčinės pl. (nuo Turniškių g. iki Kairėnų g. išvažiuojant iš miesto) klojamas ištisinis asfaltbetonio sluoksnis; 2. Kareivių gatvės atkarpos tarp Žirmūnų ir Verkių g. tvarkymo darbų pabaiga numatoma birželį; 3. Laisvės pr. (nuo Lazdynų st. Karoliniškių link) darbai vyksta; 4. Šilo tiltas – darbai vyksta; 5. Zujūnų g. paklotas ištisinis asfaltbetonio sluoksnis, liko tik baigiamieji darbai. Visas sąrašas Savivaldybės teigimu, pirmiausia tvarkomos tos gatvės, kuriomis per parą važiuoja daugiausia viešojo transporto ir kitų automobilių. Taip pat tos gatvės, kuriose gausu pažaidų ir remontuotinų vietų, kurių atkarpose yra atsiradusių daug provėžų bei nelygumų. Didžiojoje dalyje gatvių remontuojamos atsiradusios duobės, dalis gatvių bus išklotos ištisiniu asfaltu – keičiama visa kelio ruožo danga. Jos tvarkomos ir atsižvelgus į dažnus pačių gyventojų prašymus. Jau suplanuota suremontuoti 40 sostinės gatvių ruožų ir tai bus kapitalinis atnaujinimas. Ištisinis asfaltas bus klojamas Geležinio Vilko (nuo viaduko į Goštauto g. iki LEU tilto), Nemenčinės pl. (nuo Turniškių g. iki Kairėnų g. išvažiuojant iš miesto), Pergalės, Naugarduko (nuo Švitrigailos g. iki aplinkkelio), Šilo, V. A. Graičiūno gatvėse ir Laisvės (nuo Lazdynų st. Karoliniškių link) bei Pilaitės (nuo V. Pociūno g. iki Smalinės g.) prospektuose, Škirpos alėjoje, Žemaitės g. ir Savanorių pr. sankryžoje, ant Žvėryno tilto bei Geležinio Vilko g. (nuo Gerosios Vilties g. iki Čiurlionio g. viaduko), S. Batoro (nuo Peteliškių iki Rudens g.), Dūmų, Uosių, Pramonės, Šilo tilto, Apkasų, Krokuvos, Stanislovo Kerbedžio, Kovo 11-osios (nuo Mokyklos g. iki Kunigiškių g.), Rygos, Gelvonų, Mileišiškių, (nuo Mileišiškių Sodų g. iki Viršupio g.), Moliakalnio (nuo Pylimėlių g. iki Stanislovo Kerbedžio g.), Kalno, Raistelių, Senojo Gardino pl., Karių Kapų (su bortais ir šaligatviais), Šilėnų, Zujūnų, Jaunystės, Dvaro, Ragučio, Noragiškių, J. Janonio, Karačiūnų, Skroblų g. (nuo Nr. 8 iki Naugarduko g.), Vandentiekio g. (nuo Gerosios Vilties g. iki pėsčiųjų viaduko), Zuikio gatvėse. Kitose sostinės gatvėse: Dariaus ir Girėno, Taikos (nuo Rygos g. iki autobusų žiedo g.), Paberžės, Kovo 11-osios, A. Kojelavičiaus, Pašto, Motorų, Taikos (nuo Taikos g. 1 iki Justiniškių g.), Sausio 13-osios, Gabijos (nuo Pašilaičių g. iki Gileikių g.), Subačiaus (nuo Drujos g. Markučių link), Popieriaus, Krokuvos, Šešuolių (tarp Justiniškių ir Viršuliškių g.), A. P. Kavoliuko (nuo L. Asanavičiūtės iki Sietyno g.), V. Grybo (su borteliais ir šaligatviais), Dzūkų (nuo Liepkalnio g. iki Gudų g.), Žemynos, R. Jankausko, Medeinos, bus atliekami remonto darbai – atnaujinama danga. Visus numatytus darbus savivaldybė tikisi užbaigti iki rugsėjo mėnesio.