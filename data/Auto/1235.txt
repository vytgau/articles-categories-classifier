Tyrimo iniciatoriai taip pat nurodė, kad bendras elektromobilių pardavimas kito dešimtmečio viduryje tikrai turėtų pasiekti 16,5 mln. ribą, o tai reiškia, kad jie sudarys ne „Bloomberg“ prognozuojamus 14 proc., o 16 proc. rinkos. „Perėjimas prie elektromobilių įvyks sparčiau ir paskatins didesnes permainas. Taip nutiks dėl Europoje smunkančios dyzelinių variklių paklausos, akivaizdžios pažangos akumuliatorių technologijų srityje, taip pat Kinijoje ir Europoje įsigaliosiančių įstatymų“, – sakė UBS analitikas Patrickas Hummelis, tvirtai tikintis šviesia „Tesla“ ateitimi. Didžiausia elektromobilių rinka, atrodo, taps Europa. Tikimasi, kad iš čia parduodamų naujų automobilių maždaug 30 proc. bus elektriniai. Tokie solidūs automobilių gamintojai kaip BMW ir „Daimler AG“ investuoja milijardines sumas siekdami žūtbūt nukonkuruoti „Tesla“. Deja, ši užduotis gali pasirodyti anaiptol ne iš lengvųjų. „Didėjantis „Tesla“ populiarumas, ko gero, tiesiogiai susijęs su „Model 3“ – pirmojo masinės gamybos „Tesla“ modelio – pasirodymu. Pastarasis tyrimas parodė, kad daugeliui kitų prekių ženklų neišvengiamai teks užleisti užimamas pozicijas“, – sakė P. Hummelis.