Bendrovės „Melga“ autoserviso vadovas Jonas Bridikis pasakoja apie dažniausiai pasitaikančius „nematomus“ automobilių gedimus bei požymius, kurie apie juos gali įspėti iš anksto. Pakabos svirties jungtys (šarnyriniai sujungimai) Jei važiuojant automobiliu pasigirsta bildėjimo garsas, tuomet, tikėtina, iškilo problemų, susijusių su pakaba. J. Bridikis sako, kad tokio bildėjimo priežastys gali būti kelios. „Vienas iš galimų gedimų, kai automobilis pradeda skleisti bildėjimo garsą, yra pakabos svirčių jungčių nusidėvėjimas. Šarnyriniai sujungimai yra vieni svarbiausių važiuoklės dalių, jungiančių judančias pakabos detales, nuo kurių priklauso automobilio stabilumas kelyje“, – pasakoja J. Bridikis. Guminės pakabos įvorės („sailentblokai“) Jeigu automobilis pradeda skleisti duslų bildėjimo garsą, galima priežastis yra nusidėvėjusios guminės pakabos įvorės. „Nors „sailentblokai“ dar ilgą laiką gali atlikti savo funkciją, jų defektams įsisenėjus pasikeičia ratų geometrija, o tai pradeda kenkti automobilio kontrolei – jis tampa nestabilus kelyje, suprastėja jo valdymas. Be to, tai gali turėti įtakos ir netolygiam padangų dėvėjimuisi. Ilgai ignoruojant šią problemą, pažeidžiamos ir kitos pakabos dalys, todėl padarinių šalinimas gali gerokai paploninti piniginę“, – sako autoserviso vadovas. Amortizatoriai ir jų atramos Bildėjimas gali reikšti ir daugiau gedimų. Jei bilda tuomet, kai važiuojate nelygia kelio danga, tai gali reikšti, kad kilo problemų, susijusių su amortizatoriais ir jų atramomis. „Vietose, kur amortizatorius tvirtinamas prie automobilio kėbulo, yra specialios guminės arba poliuretaninės „pagalvės“. Automobiliui važiuojant ir sugeriant kelio nelygumo smūgius, jų energija perduodama į atramines amortizatoriaus „pagalves“. Kai jos nudyla, visi smūgiai tenka automobilio korpusui ir taip jis pažeidžiamas“, – sako autoserviso vadovas. Važiuojant automobilis pradeda linguoti kelyje, dėl svorio centro persistūmimo į priekį ilgėja stabdymo kelias. Automobilis tampa ne tik mažiau manevringas, bet ir itin pablogėja važiavimo komfortas – mašina „gaudo“ visus kelio nelygumus, tuomet kenčia ir jos konstrukcija“, – pasakoja J. Bridikis. Ratų guoliai Jei važiuojant padidėjo triukšmingumas ir pasigirsta ūžimas, tuomet greičiausiai turite problemų, susijusių su ratų guoliais. „Jiems nusidėvėjus, automobilis praras stabilumą, taps sunkiau valdomas kelyje, padangos pradės dėvėtis netolygiai“, – perspėja autoserviso vadovas. Stabdžių trinkelės Naujesni automobiliai turi įdiegtus jutiklius, kurie praneša, kad jau nusidėvėjo stabdžių trinkelės, tačiau senesniuose automobiliuose, kuriuose dar nėra įdiegtos kontrolės sistemos, reikėtų stebėti automobilio pokyčius vairuojant. „Visų pirma, reikėtų atkreipti dėmesį į stabdžių pedalą. Jeigu jis pradeda spaustis lengviau arba sunkiau nei įprastai, arba jį reikia nuspausti iki pat galo, kad automobilis pradėtų deramai stabdyti, tai rodo rimtą gedimą. Stabdžių trinkelė turi frikcinę dalį, kuri spaudžiasi prie stabdžių disko. Jai visiškai nusidėvėjus, metalas pradeda trintis į metalą ir pasigirsta čaižus garsas stabdant“, – požymius vardina J. Bridikis. Stabdymo sistema yra viena svarbiausių automobilyje, todėl pajutus pirmus požymius ar stabdant išgirdus pašalinius garsus, reikėtų nedelsiant kreiptis į specialistus. Padangų būklė Dar viena jautri automobilio dalis, kuri dėl sąlyčio su kelio danga dėvisi sparčiai, yra padangos. Su padangomis dažniausia būna susijusios dvi problemos – pažeidimai ir nusidėvėjimas. „Jeigu padanga turi konstrukcinių arba mechaninių pažeidimų, vadinamųjų „guzų“, kyla pavojus, kad ji gali sprogti. Jeigu padanga nudyla ir nelieka protektoriaus, tuomet esant šlapiai kelio dangai, dingsta sukibimas su keliu ir galima netekti automobilio kontrolės. Tai itin gerai juntama stabdymo metu. Problemas, susijusias su padangomis, išduoda vibracijos, kurios atsiranda važiuojant didesniu greičiu“, – sako J. Bridikis. Jis pataria nuolat stebėti padangas, įsitikinti, ar protektorius nėra nudilęs, ar padangoje yra pakankamai oro ir ji jo neleidžia, ar nesimato iškilimų ar atsilupimų. Jei pastebite bent vieną iš šių požymių, tuomet vertėtų nedelsti ir padangas pakeisti arba pasikonsultuoti dėl padangų būklės. Variklio diržas Su varikliu susiję gedimai įprastai gerokai paplonina piniginę, todėl meistrai rekomenduoja atkreipti dėmesį į variklio siunčiamus perspėjimo ženklus ir nedelsiant imtis priemonių. Pasak J. Bridikio, pagrindiniai simptomai, nurodantys galimą problemą, yra pakitęs variklio garsas arba vibracijos, dirbant varikliui. „Silpnoji“ variklių dalis yra variklio dujų mechanizmo paskirstymo diržai. Nutrūkus tokiam diržui, išsibalansuoja visas variklio darbas. Deja, įprastai vairuotojui pastebimų šio diržo gedimo simptomų nėra, todėl užbėgant įvykiams už akių, paskirstymo diržą, kaip ir tepalus, reikia keisti nuolat, atsižvelgiant į gamintojų rekomendacijas“, – pataria autoserviso vadovas. Apie vairo stiprintuvo ir generatoriaus diržo nusidėvėjimą kartais perspėja į cypimą panašus garsas. Išgirdus tokį garsą, diržą reikėtų patikrinti – jei matosi suaižėjimai, tuomet reikėtų nedelsiant jį keisti, o ne toliau eksploatuoti automobilį. Dažniausiai pasitaikantys automobilių gedimai ir jų požymiai: