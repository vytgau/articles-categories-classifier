Silverio Balzano iš Kovos su narkotikais administracijos Jangstauno biuro pasakė, kad „Ford“ automobiliai buvo pagaminti bendrovės gamykloje Sonoroje ir atgabenti į Ohajų geležinkeliu. Šiuo metu tiriama, kas paslėpė kvaišalus automobiliuose ir kam jie buvo skirti. CNN praneša, kad Jangstauno atstovybėje marihuana buvo aptikta tarp liepos 7 ir 11 d. Ji buvo supakuota į pusapvalius pakelius ir paslėpta atsarginių ratų padangose. Kiekvienos pakuotės svoris – apie 14,5 kg, jos buvo paslėptos 15 skirtingų „Ford Fusion“ automobilių Ohajuje ir poroje automobilių Pensilvanijoje. Tai ne pirmas kartas, kai „Ford Fusion“ automobiliuose randama kvaišalų. Nuo vasario iki kovo mėn. Meksikoje pagamintuose „Ford Fusion“ modeliuose, geležinkeliu atgabentuose į Minesotą, buvo rasta apie 500 kg marihuanos. Tuo metu buvo pranešama, kad su kvaišalų gabenimu gali būti susijęs žinomas nusikaltėlis El Chapo, nes jo narkotikų kartelis kontroliuoja sritį, kurioje yra ir „Ford“ gamykla Hermosiljuje. „Ford“ pranešė, kad bendradarbiauja su FTB ir muitine kvaišalų gabenimo tyrimo klausimais. „Mes žinome apie situaciją ir vertiname ją labai rimtai. Mes bendradarbiaujame su FTB ir muitinės tarnyba tyrimo klausimais. Patvirtinome, kad tai nevyksta mūsų gamykloje ar vidinėse pakrovimo vietose “, – pareiškė „Ford“.