Kaip rašoma pranešime žiniasklaidai, prieš lenktynes duetas prabilo apie tai, kad šios varžybos jiems bus tarsi iššūkis, mat komanda niekada anksčiau nėra lenktyniavusi Kelmės apylinkių trasose. Tačiau duetas vis tiek kelia sau aukščiausius tikslus ir sieks pergalės. „Šiame ralyje aiškiai pasimatys, kaip dirba mūsų ekipažas. Tuo ralis mus ir žavi – važiuoti nežinomais greičio ruožais, ypatingai gerai kartu dirbti vairuotojui ir šturmanui. Nors šis ralis mums visai nežinomas, nusiteikę esame labai gerai, tikslą keliame sau tik patį aukščiausią – laimėti BMW CUP klasėje“, – sakė ekipažo šturmanė R. Krikščiūnaitė. Kaip visada komanda prieš varžybas daug laiko praleidžia ne tik treniruotėse, bet ir garaže. Ekipažas sako, kad prieš šias lenktynes dar patobulino savo automobilį ir ruošdami jį netgi rado keletą rimtų problemų, kurios dar nebuvo spėjusios išlįsti į dienos šviesą. „Mūsų BMW automobilis dar labai šviežias – jis važiavo dar tik vieną ralį. Nors tą ralį ir laimėjome savo klasėje, tačiau rankų sudėję nesėdime ir vis galvojame, ieškome, kur galėtų būti silpnų vietų automobilyje. Norime užbėgti įvykiams už akių. Taip beieškodami nemažai ką pakeitėme naujomis detalėmis, bet tik atsitiktinumo dėka radome kuro sistemoje bėdą, dėl kurios iki Žemaitijos ralio starto gal ir būtume atvažiavę, bet iki finišo – labai stipriai abejojame. Ištaisius šią problemą, variklyje atsirado ir daugiau galios. Labai džiaugiamės, kad randame tokias bėdas garaže ir tikimės jų nebeturėti ralio trasoje. Žinoma, viskas gerai yra dabar, o kaip bus – parodys Žemaitijos greičio ruožai. Čia juk techninis sportas, negali metalo paklausti, kiek jis dar tarnaus“, – kalbėjo R. Šeinauskas. „RR Team“ nariai tikina, kad paskutines naktis prieš ralį miegos ramiai, kadangi automobilis jau dabar yra paruoštas startui. Pasak komandos, dabar telieka tik paskutiniai BMW išbandymai.  „Kai ruošėmės žiemos raliui, mums kaip visada trūko vienos nakties, tad nusprendėme, kad prieš kitą ralį taip nebus. Taip gimė naujas tikslas – likus savaitei iki ralio automobilis turi būti paruoštas 100 procentų varžyboms. Šiandien mes tuo galime pasidžiaugti! Iki Žemaitijos ralio liko savaitė laiko, o mes jau testuojame savo automobilį trasoje. Už galimybę dalyvauti šiame ralyje norime padėkoti savo partneriams, už bemieges naktis – auksiniams mechanikams, už nuoširdų ir begalinį palaikymą – šeimai ir draugams! Iki susimojavimo Kelmės ralio trasose“, – sako „RR Team“ komanda.