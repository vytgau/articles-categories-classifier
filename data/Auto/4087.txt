Tyrimą parengė „AutoList“, o jo duomenys buvo pristatyti leidinyje „USAToday“. Paaiškėjo, kad žmonės nuo 25 iki 39 metų pirmenybę teikia pigesniems ir mažesniems automobiliams, kuriems būdingos pažangesnės technologijos. Jie linkę naudotis automobiliu penkerius metus ar mažiau, kai tuo tarpu X kartos atstovai dažnai savo transporto priemone naudojasi dešimt ir daugiau metų. „Tai naujas požiūris, kuris verčia automobilių gamintojus būti novatoriškais“, – teigia „AutoList“ atstovas Alexas Kleinas. Jis mano, kad iš tikrųjų tai gera žinia automobilių gamintojams. Kalbant apie mėgstamiausius automobilius, pasak tyrimo, Y kartos mėgstamiausiųjų sąrašo viršuje Jungtinėse Amerikos Valstijose yra „Honda Civic“, o žmonės nuo 40 iki 54 metų linkę rinktis didesnį ir brangesnį „Honda Accord“. Skirtumas tarp abiejų kartų tampa neaiškus, jeigu kalbėtume apie padidinto pravažumo automobilius, nes amžių sandūroje gimusieji dažniausiai renkasi „Honda CR-V“, o už juos vyresnė karta – „Toyota RAV4“.