Bendrovės pajamos per tris mėnesius iki birželio 30 dienos, lyginant su analogišku laikotarpiu prieš metus, padidėjo nuo 1,3 mlrd. iki 2,8 mlrd. JAV dolerių. Ekspertai prognozavo apie 2,5 mlrd. dolerių pajamas. Nuostoliai, lyginant su praėjusiais metais, padidėjo nuo 293 mln. iki 336 mln. JAV dolerių. Tačiau investuotojus optimistiškai nuteikė bendrovės prognozės, todėl įmonės akcijų vertė trečiadienio prekybą akcijomis baigė daugiau nei 8 proc. augimu. Anot „Tesla“, turinčios ir saulės energijos įrenginių gamybos padalinį, apie 2,3 mlrd. dolerių pajamos uždirbtos iš automobilių padalinio, - šis rodiklis beveik nesiskiria nuo ankstesnio ketvirčio rodiklio, bet yra 93 proc. didesnis lyginant su analogišku 2016 m. laikotarpiu. Bendrovės išlaidos, susijusios su moksliniais tyrimais, vystymu ir pardavimais, taip pat išaugo, ir tai didžiąja dalimi lėmė 15 proc. išaugusius ketvirtinius nuostolius. „Tesla“ savo akcininkams pažadėjo „žymiai“ padidinti pajamas antrąjį metų pusmetį. Pirmąjį 2017 m. pusmetį „Tesla“ pristatė per 47 tūkst. „Model S“ ir „Model X “ automobilių - 50 proc. daugiau nei ankstesniais metais. „Tesla“ liepos pabaigoje pristatė pirmąją savo naujųjų elektromobilių „Model 3“ partiją. Specialioje ceremonijoje raktelius pirmiesiems 30 naujovės savininkų asmeniškai įteikė bendrovės generalinis direktorius Elonas Muskas. Pasak įmonės vadovo, jau rugpjūtį vienintelėje Kalifornijos valstijoje esančioje įmonės gamykloje bus surinkta dar apie 100 naujųjų modelių. Ateityje bendrovė planuoja didinti gamybos apimtis ir tikisi kitais metais pagaminti apie 500 tūkst. naujųjų modelių, nors E. Muskas pripažino, kad įgyvendinti tokius ambicingus tikslus nebus lengva. „Model 3“ skirtas platesnei rinkai, elektrinio automobilio bazinė kaina sieks nuo 35 tūkst. dolerių. Šis modelis panašus į „Model S“, bet naujasis elektrinis automobilis mažesnis ir paprastesnis. Viena įkrova jis nuvažiuos apie 350 km. Maksimalus automobilio greitis neviršys 210 km per valandą. „Tesla“ bendrovė buvo įsteigta 2003 metais. Iš pradžių ji buvo pavadinta „Tesla Motors“, bet šių metų pradžioje ji pakeitė savo pavadinimą į tiesiog „Tesla“. Jos būstinė įsikūrusi JAV Palo Alto mieste, Kalifornijos valstijoje. Verslo pradžioje bendrovė gamino tik elektromobilius, bet vėliau ėmė kurti ir saulės baterijas.