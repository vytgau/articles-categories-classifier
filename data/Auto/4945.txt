Laimei, „IEEE Spectrum“ praneša, kad tyrėjų komanda sunkiai dirba siekdama išspręsti visiems žinomą ir įkyrėjusią šviesoforų problemą. Tyrėjai iš Carnegie Mellon universiteto Robotikos instituto įsteigė pradedančiąją įmonę, pavadintą „Surtrac“, kuri į šviesoforus Pitsburgo mieste (JAV, Pensilvanijos valstija) įdiegė dirbtinį intelektą. „Surtrac“ yra frazės „Scalable Urban Traffic Control“ („Pritaikoma miesto eismo kontrolė“) trumpinys. Ši sistema surenka duomenis iš kamerų ir radarų signalų, kad miesto šviesoforai galėtų koordinuoti vienas kitą ir užtikrinti kuo sklandesnį ir greitesnį automobilių srautų paskirstymą sankryžose. Projektas buvo pradėtas vykdyti 2012 m., dirbtinis intelektas į šviesoforus buvo įdiegtas devyniose sankryžose, o dabar jų skaičius išaugo iki penkiasdešimties, nors dauguma vairuotojų to nė nenutuokia. Pradedančioji įmonė planuoja išplėsti savo tinklą visame mieste, o vėliau ir kituose dideliuose miestuose, kad eismas pagerėtų. Pasakodamas apie projektą „White House Frontiers“ konferencijoje, Carnegie Mellon Universiteto robotikos profesorius Stephenas Smithas pasakė, kad spūstys JAV ekonomikai kasmet kainuoja 121 mlrd. dolerių (apytikriai 111 mlrd. EUR), jų metu automobiliai išskiria 25 mlrd. kilogramų anglies dvideginio. Žinoma, pinigų ir taršos mastas didžiulis, tačiau daugumą žmonių ko gero labiausiai motyvuos sutrumpėjusi kelionės trukmė. Pranešama, kad Pitsburge įrengus šią sistemą, kelionės laikas vidutiniškai sumažėjo 25 proc., o stoviniavimo spūstyse laikas – daugiau nei 40 proc. Tai reiškia, kad žmonės gali daugiau laiko praleisti darbe ir namuose ir mažiau – įstrigę spūstyse ir keikdami savo likimą. Nors kituose miestuose yra įrengtų sudėtingų eismo valdymo sistemų, net tokių, kurios prisitaiko prie kintančių aplinkybių ir automobilių srautų, „Surtrac“ yra vienintelė sistema, kurios kiekvienas šviesoforas atsakingas už savo sankryžą. Ši unikali decentralizuota sistema sumažina bendro sankryžų tinklo apkrovą, srautai ima judėti greičiau. Komanda taip pat pradėjo kurti sistemą, kuri komunikuos tiesiogiai su automobiliais, ir leis šviesoforų tinklui iš anksto įspėti vairuotojus apie eismo sąlygas. Ji taip pat bus naudojama siekiant palengvinti pravažiavimą tam tikroms transporto priemonėms, pavyzdžiui, greitosios pagalbos automobiliams ir miestų autobusams. Kol kas nėra numatyta tikslios datos, kada šis sistema bus įdiegta ir kituose JAV miestuose.