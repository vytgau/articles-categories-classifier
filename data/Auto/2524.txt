Dažniausiai lenktynės trunka vos vieną savaitgalį (vieną ar kelias dienas), tačiau iki jų starto komandos turi atlikti begalę įvairių darbų, tokių kaip automobilio tobulinimas ir ruošimas varžyboms, testavimas, esant būtinybei, vėl – tobulinimas arba remontas, ieškant atsiradusių problemų sprendimų būdų. Tuomet dar kartą seka testavimas ir t.t. Šis ciklas gali kartotis kelis kartus, kol bus pasiektas norimas rezultatas, bus išspręstos visos atsiradusios problemos. Praėjusį penktadienį, aštuonioliktoms „Eneos 1006 km“ lenktynėms jau besibeldžiant į visų komandų duris, „Lexus Team LT“ vyrai ištraukė savo patobulintą „Lexus IS F“ automobilį iš garažo ir atsivežė jį testams į „Nemuno žiedo“ trasą. 18 valandą automobilis jau lėkė trasoje, o po testų ant tralo kelionei namo buvo užkrautas jau gerokai po 21 valandos. „Automobilio testai yra svarbūs tam, kad prieš lenktynes būtų patikrinta kaip įmanoma daugiau įvairių dalykų, siekiant sulaukti kuo mažiau siurprizų pačių lenktynių metu“, – sakė komandos vadovas Tomas Škultinas, paruošęs keturių dalių testo planą. Jį trasoje vykdė komandos lenktynininkas Dainius Kablys, sukęs vieną po kito „Nemuno žiedo“ trasos ratus su „Lexus IS F“. Taigi, žengiame į komandos užkulisius. Greičių dėžės aušinimas Pirmas ir pats svarbiausias šių testų punktas – greičių dėžės aušinimo sistemos patobulinimų patikra. Prieš lenktynes Palangoje buvo pakeistas siurblys, sudėtos didesnio diametro aušinimo sistemos žarnos, suprojektuotas specialus gaubtas radiatoriui, todėl komandai reikėjo įsitikinti, ar visa tai veikia patikimai.  Testų metu paaiškėjo, kad įjungus papildomą greičių dėžės aušinimą, per nepilną „Nemuno žiedo“ trasos ratą sistema sugebėjo efektyviai sumažinti temperatūrą apie 10 laipsnių. Tikslas – pasiektas, patobulinta aušinimo sistema veikia taip, kaip ir tikėtasi. Aerodinaminiai elementai Antras testų plano punktas – aerodinamikos patobulinimų patikrinimas, įsitikinant, ar jie patikimai pritvirtinti, ar važiuojant dideliu greičiu oro jėgos nebando deformuoti konstrukcijų ir pan. Testų metu paaiškėjo, kad viskas pritvirtinta gerai. Be to, komanda tuo pačiu dar kaupia ir duomenis, kad galėtų palyginti dabartinį greitį posūkiuose bei tiesiosiose su ankstesniais rezultatais, kad įsitikintų, jog šie aerodinaminiai patobulinimai duoda naudą. „Nemuno žiedas“ labai nelygus, todėl D. Kablys stengėsi važiuoti atsargiai ir per daug nerizikuoti. Komandos vadovas T. Škultinas įsitikinęs, kad aerodinamikos modifikacijos daugiausiai įtakos turėtų duoti „auto24ring“ trasoje, Pernu mieste, Estijoje. Jų efektyvumą su pernai metų rezultatais bus įdomu palyginti ir lenktynių Palangoje metu. Variklio valdymo bloko programa Trečias punktas – variklio valdymo bloko programa. „Lexus Team LT“ šių testu metu patikrino variklio valdymo bloko programų atnaujinimus, kuriuos paruošė amerikiečių kompanija „RR Racing“. Rezultatai – džiuginantys. Kompiuteris gana greitai pradėjo „mokytis“, t. y. jo adaptacijos ciklas buvo ženkliai sutrumpintas ir prireikė vos kelių ratų, kad būtų pasiekti optimalūs parametrai. Tuo tarpu gamyklinėje programoje šis ciklas gali trukti iki 40 kilometrų. Testų metu sukauptus kompiuterio duomenis komanda dabar analizuoja ir prieš pat „1006 km“ lenktynes prašys amerikiečių dar vieno smulkaus atnaujinimo, susijusio su kuro sąnaudų optimizavimu.  Stabdžių paruošimas lenktynėms Ketvirta „Lexus Team LT“ užduotis – testo metu lenktynėms paruošti kelis stabdžių diskų ir kelis stabdžių kaladėlių komplektus. Perkant naujus sportinius diskus ir sportines kaladėles, reikia pagal tam tikrą seką atlikti taip vadinamą įvažinėjimo procedūrą. Ją atlikus teisingai, kaladėlės ir stabdžių diskai turi tarnauti ilgiau. Su visiškai naujais diskais ir kaladėlėmis lekiant į lenktynes kaladėlės gali perkaisti ir pradėti dirbti neefektyviai, todėl komanda visa tai ruošia dar „namuose“, kad lenktynių savaitgalio metu prie šio punkto nebereikėtų sugrįžti ar „išbėgti“ į trasą su neužgrūdintais stabdžiais. Stabdžių „prikaitinimo“ procedūra atliekama per tris skirtingas sesijas, važiuojant skirtingais greičiais bei naudojant skirtingą stabdymo jėgą. Tarp sesijų vyksta aušinimo ciklas. Pavyzdžiui, viena iš sesijų atrodo taip: 5 stabdymai, naudojant vidutinį-aukštą stabdymo slėgį, stabdant nuo 180 km/val. iki 60 km/val., maksimaliai akceleruojant tarp stabdymų. „Esu patenkintas, kaip testų metu dirbo mūsų komandos „Lexus IS F“ automobilis. Buvo be galo malonu juo lėkti „Nemuno žiedo“ trasoje jaučiant puikų valdomumą, stabdžių efektyvumą bei naujos variklio programos suteiktą aštrumą. Prieš „Eneos 1006 km“ lenktynes daugiau darbų sąraše nėra likę. Komanda pilnai pasiruošusi startui“, – džiaugėsi D. Kablys.