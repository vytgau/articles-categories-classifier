Jeigu šeima kasmet kelionėse sukaria ne vieną tūkstantį kilometrų, automobilių rinkos ekspertai pataria rinktis vienatūrio kėbulo tipo automobilius, kurie ypač tinka keliaujant keturiems ar daugiau asmenų, teigiama pranešime spaudai. Aukštesnė sėdėsena – geresnis matomumas Vienatūriai automobiliai tradiciškai turi aukštesnę sėdėseną, todėl geriau matyti kelias, automobilį lengviau valdyti. Ypač tai aktualu važiuojant nepažįstamose vietovėse ar ankštose Vakarų Europos miestų senamiesčio gatvėse. Pasak Nerijaus Paketūro, transporto priemonių skelbimų portalo Autogidas.lt projekto vadovo, vienatūriai automobiliai gali turėti 7 ar daugiau sėdimų vietų. „Renkantis automobilį reikia įvertinti, ar galima nesunkiai išimti trečios eilės sėdynes. Taip pat svarbu patikrinti, ar yra galimybė prie automobilio stogo pritvirtinti bagažinę. Tikėtina, kad vietos susikrauti daiktus automobilio viduje nepakaks“, – sako N. Paketūras. Automobilių rinkos eksperto teigimu, vienatūriai automobiliai suprojektuoti taip, kad būtų efektyvūs ir nebrangūs eksploatuoti – varikliai dažnai naudojami tokie pat ekonomiški, kaip ir kompaktiškuose hečbekuose. Privalumas – didelė salono erdvė Svarbiausias vienatūrio privalumas yra salono erdvė – čia daug daugiau vietos galvai nei kituose automobiliuose, galima sėdėti nesusikūprinus. Ypač aktuali erdvė kojoms – galbūt vairuotojui tai nėra išskirtinis privalumas, tačiau kitiems keleiviams svarbu erdviai pasidėti kojas.  „Visgi nereikia persistengti su automobilio dydžiu, nes tai turi įtakos jo kainai. Jei automobilis bus skirtas važiuoti ne ilgus atstumus arba mieste, nesivešite didelės mantos, palapinių, tai puikiai tiks ir kompaktiškas. Tai nereiškia, kad jis būtinai turi būti mažas. Kaip pavyzdį galėčiau paminėti „Fiat Panda“, kuris nustebins talpa. Jam įsigyti pakaks ir 5 tūkst. eurų“, – sako N. Paketūras. Rekomenduojami 4 ar 5 durų automobiliai Jei keliausite bent trise, primygtinai rekomenduojamas tik keturių ar penkių durų automobilis. Kitu atveju labai vargins įsėdimas ir išlipimas. Automobilių rinkos ekspertas mano, kad visureigiai keliaujant nėra tokie patrauklūs, kaip galėtų pasirodyti. „Nors visureigiai turi aukštesnę sėdėseną ir prošvaisą, tačiau dažnai jie ne tokie ekonomiški ir manevringi, o šių savybių neabejotinai prireiks kelionės metu. Taip pat jie nėra itin stabilūs važiuojant dideliu greičiu autostradoje – o to tikrai prireiks keliaujant, nes didelė dalis laiko praleidžiama magistraliniuose keliuose”, – sako projekto vadovas. Keliaujant taip pat nepatartinas sedanas, nes šių automobilių bagažinė nėra universali. Tiek hečbeke, tiek universale, vienatūryje visada yra galimybė bagažo prikrauti iki pat lubų, ko negalėsite padaryti sedane. Sistemos, kurios palengvina kelionę Skelbimų portaluose ieškant automobilio kelionėms vertėtų nepamiršti kondicionieriaus. Dar geriau būtų klimato kontrolės sistema su atskirai valdomomis zonomis sėdintiems priekyje ir gale, nes tai sumažina peršalimo galimybę. Susirgti keliaujant – nepavydėtina būsena. Pasak N. Paketūro, itin palengvinti kelionę galima ir kitomis sistemos, tarp kurių viena iš svarbiausių yra autopiloto funkcija. Yra ir dar kelios naudingos automobilių sistemos, su kuriomis kelionė taps kur kas saugesne: vairuotojo nuovargio ir perspėjimo sistema „Driver Alert“ (ją sudaro įspėjimo apie važiavimo juostos linijos kirtimą sistema „Lane Departure Warning“, kelio ženklų atpažinimo sistema, automatinės tolimosios šviesos), ACC – adaptyvi greičio palaikymo sistema (įspėjimo apie atsitrenkimo pavojų į priekyje važiuojantį automobilį sistema su galimybe automatiškai sustabdyti), pėsčiųjų ir dviratininkų nustatymo sistema, 360° vaizdo kamera. Kelionėms tinkamų automobilių kainos skelbimų portale įvairios: galima surasti 2009 m. pagamintą dyzelinį „Renault Grand Scenic“ už 4,5 tūkst. eurų arba 2010 m. „Volkswagen Touran“ už 5,9 tūkst. eurų, ar 2007 m. dyzelinu varomą „Ford Galaxy“ už 6 tūkst. eurų. Siekiant aukštesnės kokybės, vienas iš variantų yra 2014 metų visais ratais varoma „Škoda Yeti“ už 12 tūkst. eurų ar 2013 metų dyzelinis BMW 320 F30 hečbekas už 22,5 tūkst. eurų.