Praėjusiais metais Velykas šventėme neįprastai anksti – kovo 27-28 dienomis, sekmadienį ir pirmadienį. Draudimo bendrovė per šias dienas užfiksavo 79 eismo įvykius. Palyginus su kitomis, įprastomis kovo savaitės dienomis, avarijų skaičius per Velykas buvo perpus mažesnis. Velykos gali būti laikomos vienos saugiausių metų švenčių, nes mažiau eismo įvykių iš visų oficialių šventinių dienų užfiksuota tik per Kalėdas ir Kūčias. Pernai per Kūčias buvo sukeltos 26 avarijos, o per dvi Kalėdų dienas – 44. Raimondas Bieliauskas, Europos bendrovės „ERGO Insurance“ Lietuvoje Transporto priemonių žalų administravimo skyriaus vadovas, sako, jog galima pastebėti tendenciją, kad per šventes, kurios tradiciškai laikomos šeimos šventėmis, įvyksta mažiau avarijų, nei kitomis šventinėmis dienomis. „Kūčios, Kalėdos ir Velykos tradiciškai yra laikomos didžiosiomis metų šventėmis, kuomet prie šventinio stalo dažnai susiburia ne tik šeima, bet ir visa giminė. Žmonės jaukiai leidžia laiką artimųjų apsuptyje, todėl gatvės ir keliai ištuštėja. Mažesnis nelaimių skaičius susijęs ir su tuo, kad šios šventės tęsiasi ne vieną dieną, todėl gyventojams nereikia skubėti iš vieno miesto į kitą – per visą šalį nuvilnija savotiškas atokvėpis“, – sako R. Bieliauskas. Pavojingesnės šventės vairuotojams, draudikų duomenimis, yra dienos, kaip minime valstybei svarbias datas: Valstybės arba Karaliaus Mindaugo diena, Lietuvos Nepriklausomybės atkūrimo diena ir Lietuvos Valstybės atkūrimo diena. Pernai metais per Karaliaus Mindaugo karūnavimo dieną, kuri minima liepos 6-ąją, užfiksuoti 65 eismo įvykiai. Per Lietuvos Nepriklausomybės atkūrimo dieną, kuri švenčiama kovo 11-ąją, įvyko 49 avarijos. Per Lietuvos Valstybės atkūrimo šventę, kuri minima vasario 16-ąją, atsitiko 55 eismo įvykiai. Iš oficialių švenčių „pavojingiausios“ dienos keliuose pernai metais buvo fiksuojamos gegužės 1 dieną, kuomet minima Tarptautinė darbo diena, birželio 24 dieną, per Jonines, ir rugpjūčio 15 dieną, per Žolinę. Per Tarptautinę darbo dieną įvyko 80 eismo įvykių, per Jonines 108, o per Žolines – net 115 avarijų. „Lyginant su 2015 metais, pernai eismo įvykių skaičius per Jonines ir Žolines išaugo dvigubai. Tokį šuolį galima paaiškinti tuo, kad abi šios šventės buvo per ilgąjį savaitgalį – Joninės penktadienį, o Žolinės – pirmadienį. Tomis dienomis buvo išaugęs eismo intensyvumas, nes vairuotojai skubėjo ilsėtis į pajūrį, prie ežerų ar sodybų arba vyko iš ten. Iš statistikos pastebime, kad būtent prieš šventes ir po švenčių yra pavojingiausios dienos, nes staiga išaugus eismo dalyvių skaičiui pasipila avarijos. Žmonės būna atsipalaidavę, mažiau dėmesio skiria saugiam vairavimui, skuba“, – tendencijas pasakoja draudikų atstovas. R. Bieliauskas pabrėžia, kad, nepaisant mažesnio eismo įvykių skaičiaus šventinėmis dienomis, gyventojai turėtų neprarasti budrumo, demonstruoti pagarbą kitiems eismo dalyviams, važiuoti atsargiai, laikydamiesi saugaus greičio ir kelių eismo taisyklių.