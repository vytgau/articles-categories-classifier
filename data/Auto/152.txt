Bildesys, vibracijos ar purtymas – tam tikrų automobilio dalių problemas išduodantį vairo nestabilumą ir keliamą triukšmą vairuotojai apibūdina skirtingai. Liaudyje dar paplitęs posakis „kala vairą“. Su gedimais, kuriuos iš karto šitaip išduoda vairas, anksčiau ar vėliau susidurti tenka kone kiekvienam vairuotojui. Prie pagalbos šauksmo „padėkite, kala automobilio vairą“ įpratę ir autoservisų specialistai. „Tikrai gana dažnai į autoservisus atvyksta vairuotojai, kurie skundžiasi „vairo kalimu“. Kartais tenka klausti, kada tas „kalimas“ atsiranda – stabdant, įsibėgėjant ar važiuojant didesniu greičiu. Iš pradžių stengiamės išsiaiškinti tai, nes vibracijos gali atsirasti stabdant – tikėtina, kad kažkas negerai su stabdžių sistema, pavyzdžiui, gali būti kreivi stabdžių diskai. Jei vairas dreba važiuojant tolygiu greičiu, tai gali būti susiję su ratų balansavimu ar gali būti problemų su pakaba“, – aiškina Česlovas Gaidamovičius, serviso „Autorigeka“ vadybininkas. Žinovai pasakoja, kad paklausus vairuotojo, kada labiausiai jaučiasi vairo vibracijos, gedimas dažnai paaiškėja iš karto. „Bet koks „kalimas“ ar „mušimas“, jaučiamas automobilyje, rodo, kad yra kažkokia problema su transporto priemone. Kalbant apie vairo vibraciją, reikia pradėti nuo automobilio ratų [apžiūros]. Būna, kad įvažiuojame į duobę, į ką nors atsitrenkiame, o paskui pradedame jausti „mušimą“. Turime sustoti, apžiūrėti ratus, ar jie nepažeisti. Kalbant apie kitus atvejus, kurie ypač aktualūs pavasarį, kai pradedame keisti ratus, – būna, kad išvažiuojame į gatvę ir važiuodami tam tikru greičiu pradedame jausti vairo vibraciją. Tai reiškia, kad po ratų keitimo buvo nekokybiškai subalansuoti ratai ar yra problemų su padangomis. Tuomet reikėtų grįžti į autoservisą ir pranešti apie vibraciją“, – aiškina Marius Repečka, „ReMarAuto“ direktoriaus pavaduotojas.  Anot automobilių meistrų, vairas dažnai ima bildėti ne tik pasiekus didesnį greitį, bet ir stabdant. Tokiu atveju remonto darbai būtini stabdžių sistemai. „Paspaudžiame stabdžio pedalą ir jaučiame, kad atsiranda vairo vibracija, – vadinasi, pažeistas stabdžių diskas ar stabdžiai. Tuomet reikėtų kreiptis į autoservisą, kad įvertintų būklę ir pašalintų gedimą. Stabdžiai dėvisi nuolat, kartais jie būna paveikti korozijos. Būna, kad pervažiuojame per balą, patenka vandens ant diskų, jie deformuojasi“, – priežastis vardijo M. Repečka. Pašalinius garsus atpažinti nelengva Tačiau, jei apžiūrėjus stabdžių sistemą bei ratus gedimo nerandama, dėl sutrikimų gali būti kalta vairuotojo atliekamą sukimo momentą nuo vairo į ratus perduodanti nusidėvėjusi vairo kolonėlė. „Net serviso darbuotojai kartais neranda priežasčių pakaboje ar kitur. Praktiškai 60 proc. gedimų pasitvirtina, o 40 proc. atvejų gedimų pakaboje nepavyksta surasti. Labai sunku surasti pašalinius garsus servisams, nes automobilį tikrina ant pakeltos platformos. Visi mazgai įsitempia ir meistrai nesuranda laisvumų. Tai patikrinti būtų kur kas paprasčiau išrinkus kiekvieną detalę atskirai“, – sako Markas Judzentavičius, „Automark“ serviso vadovas. Pasak ekspertų, pagalbos dėl to, kad „kala vairą“, vairuotojai dažniau atvažiuoja prašyti atšilus orams. „Kai ateina pavasaris, prasideda atlydys, ištirpsta sniegas ir būna daug purvo, atvažiuoja vairuotojai su purvinais automobiliais, skundžiasi, kad visas automobilis „dreba“, – aiškina Č. Gaidamovičius. Laiku ir tinkamai nepasirūpina savo transporto priemonėmis Jei specialistai pataria atsakingiau apžiūrėti automobilį po kiekvienos kelionės užmiesčio keliu, gal dėl problemų, kurias išduoda vairo vibracijos, kalti patys vairuotojai? „Būna, kad pakeičiamos vairo traukės, bet nepakeičiamos apsauginės gumos. Tuomet į vidų gali patekti vanduo, sugesti kolonėlė. Pasikeitus vieną detalę į kitą ir blogai sudėjus gumas gali prasidėti bildėjimas. Kolonėlė dar labiau gali sugesti, kai apsauginė guma uždedama ne taip, kaip buvo anksčiau“, – aiškina M. Judzentavičius, „Automark“ serviso vadovas. Nors autoservisų meistrai pripažįsta, kad tokios problemos dažnai tėra natūralaus automobilio detalių nusidėvėjimo pasekmės, visgi jie išskiria kai kurias transporto priemonių markes. Tokių automobilių savininkai su virpančio vairo problema susiduria dažniau nei kiti. „BMW automobiliai dažniausiai atvažiuoja, dar „Volvo“. Jei BMW atvažiavo į kiemą, 90 proc. tikimybė, kad bilda vairas, nes ten pakaboje daug niuansų ir ne taip paprasta surasti gedimą. Ir vairo kolonėlės dyla. Viskas priklauso, kaip pagaminta vairo kolonėlė“, – aiškina M. Judzentavičius. M. Repečka sako, kad nesvarbu, kokį automobilį vairuojate. Jei suplanuotam padangų keitimui ar kitiems automobilio priežiūros darbams užsukote į autoservisą, visada patys paprašykite, kad specialistai apžiūrėtų ir įvertintų opiausias automobilio sistemas. „Kai meistrai keičia ratus, padangas, dažniausiai įvertina ir stabdžių būklę. Jei to nepadaro – paprašykite, kad įvertintų, pasakytų, ar padangos dar saugios važinėti, kokia yra ratlankių būklė“, – pataria M. Repečka. M. Judzentavičius paaiškina, kaip tam tikrus defektus nustatyti pačiam: „Važiuojant įprastu greičiu per duobes pasigirsta pašalinis garsas. Tai dažniausiai yra pirmi ženklai, kad atsirado laisvumas.“ Liaudiškai vadinamas „vairo kalimas“ gali reikšti kelis dalykus. Tačiau bet kokiu atveju tai bus gedimas arba nusidėvėjimo padariniai, kuriuos privalėsite pašalinti. Būtent dėl to žinovai, ypač atėjus pavasariui, pataria nevengti profilaktinių automobilio patikrinimų. Tuomet ne tik su vairo bildesiais neteks susidurti, bet dar ir sutaupysite. Neprireiks didelių remonto darbų.