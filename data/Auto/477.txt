Skaitmeninė lietimui jautri MMI sistema užtikrina itin intuityvų valdymą, internetinės paslaugos realiuoju laiku ir vairuotojo pagalbinės sistemos atveria dideles galimybes, o naujausios skaitmeninio pasaulio technologijos yra pažangiausios klasėje, žadama pranešime. Visi naujojo „Audi A6“ varikliai turi dalinę hibridinę technologiją, kurioje starteris-generatorius veikia kartu su ličio-jonų akumuliatoriumi. Dėl šios sistemos variklis gali būti trumpam išjungiamas važiuojant nuo 55 iki 160 km/val. greičiu, taip pat „start-stop“ sistema įsijungia, kai greitis sumažėja iki 22 km/val. Realiomis važiavimo sąlygomis ši sistema leidžia sutaupyti iki 0,7 l/100 km. Ji kol kas buvo pristatyta aukščiausios klasės A8 ir A7 modeliuose. Naujojo „Audi A6“ parametrų nustatymai per lietimui jautrią MMI valdymo sistemą itin tiksliai parenkami kiekvienam vairuotojui ir galima išsaugoti net septynis skirtingus profilius, kuriuose galima parinkti iki 400 individualių nustatymų. Lietimui jautri MMI sistema su jutiminiu ir garsiniu patvirtinimu, kaip žadama, yra itin intuityvi ir patogi naudotis – multimedijos sistema yra valdoma ekrano viršuje, o apatinė ekrano dalis yra skirta klimato kontrolės valdymui, teksto rinkimui ir patogumo funkcijų nustatymams. Naujasis „Audi A6“ siūlo itin daug jungiamumo sprendimų. Standartinėje įrangoje siūloma „MMI navigation“ sistema, o papildomai galima užsisakyti „MMI navigation plus“ navigatorių. Pastaroji navigacijos sistema išsiskiria itin didelėmis galimybėmis. Pavyzdžiui, joje įdiegta savarankiško mokymosi funkcija, kuri remiasi vairuotojo naudojamais maršrutais, siūlydama pažangius paieškos rezultatus. Maršrutas pateikiamas realiu laiku kompanijos „Here“ paslaugų serveriuose, kurių duomenų bazė apima visus regiono kelius. „Audi connect“ teikiamos paslaugos apima ir kelio ženklų atpažinimą bei perspėjimus apie pavojus – visa tai įmanoma naudojant pažangų „car-to-X“ duomenų siuntimą, kuris remiasi informacija realiuoju laiku, gaunama iš kitų „Audi“ automobilių. Vairuotojo pagalbinės sistemos apima ir naująją nuotolinio automobilio statymo aikštelėse bei garažuose sistemą, kuri taps prieinama jau šiais metais – naudojantis telefone esančia „myAudi“ programa bus galima nustatyti, kad automobilis pats įvažiuotų ar išvažiuotų iš stovėjimo vietos arba garažo. Vairuotojo pagalbinės sistemos apima ir naują važiavimo sankryžose pagalbą, taip pat prisitaikančią važiavimo pagalbą, kuri ne tik palaiko greitį ir atstumą, bet ir švelniai koreguoja važiavimą eismo juosta. Taupyti degalus padeda ekonomiško važiavimo pagalba.  Naujas automobilio kėbulas užtikrina geresnes aerodinamines savybės su mažu oro pasipriešinimu ir išskirtine garso izoliacija – šie sprendimai lėmė, kad salone itin tylu net ir važiuojant dideliu greičiu. Šio modelio salonas yra erdvesnis nei pirmtako, o daugiausiai vietos atsirado sėdinčiųjų gale kojoms. Taip pat priekyje ir gale padidėjo salono aukštis ir plotis, o elektra valdomą bagažinės dangtį galima atidaryti kojos judesiu. Naujasis „Audi A6“ yra sportiškesnis už ankstesnį modelį – tai užtikrino pažangūs pakabos sprendimai. Standartinės progresyvios ir sportiškos vairo sistemos atsakas tapo dar tikslesnis, kai ratai pasukami didesniu kampu, o nauja pakabos sistema užtikrina dar intuityvesnį automobilio valdymą. Manevringumą, tikslų valdymą ir didesnį komfortą leidžia pasiekti dinaminė visų vairuojamųjų ratų sistema. Naujasis „Audi A6“ Europoje debiutuoja su dviem galingais TFSI ir TDI varikliais. Benzininis 3.0 TFSI V6 turbobenzininis motoras pasiekia 250 kW (340 AG) ir 500 Nm ir nuo 0 iki 100 km/val. leidžia įsibėgėti vos per 5,1 sekundės. Maksimalus šio automobilio greitis yra apribotas elektronikos ties 250 km/val. 3.0 TDI turbodyzelinis motoras pasiekia 210 kW (286 AG) ir 620 Nm sukimo momentą bei užtikrina ne prastesnę dinamiką. Visi automobiliai varomi keturiais ratais, o pavaros sistemos tipas priklauso nuo pasirenkamos įrangos. Automobilis bus siūlomas tik su automatinėmis transmisijomis. Kaip ir „Audi A8“ bei „Audi A7 Sportback“ modeliai, naujasis A6 yra tikras naujosios gamintojo diegiamos išvaizdos ambasadorius. Kaip pažymima pranešime, aštrių briaunų ir atletiškų kėbulo linijų verslo klasės sedano išvaizda išsiskiria puikiai subalansuotomis proporcijomis – ilgu variklio gaubtu, dideliu atstumu tarp ašių ir trumpais atstumais nuo ratų iki priekio ir galo. Automobilyje galimi trijų skirtingų lygių priekiniai žibintai. Pažangiausi yra „HD Matrix LED“ žibintai, išsiskiriantys penkiomis horizontaliomis dienos šviesų juostomis, virš kurių yra pagrindinių šviesų moduliai. Pasirinktinai galima užsisakyti vientisos horizontalios juostos galinius žibintus, turinčius devynis segmentus, tarp kurių įsižiebia stabdžių šviesos. „Audi“ siūlo ir du skirtingus salono apšvietimo variantus – aplinkos apšvietimo paketą ir kontūrinį aplinkos apšvietimo paketą, kurie subtilia šviesa pabrėžia salono erdvę ir apdailos medžiagas. Naujasis „Audi A6“ gaminamas Nekarsulmo gamykloje (Vokietijoje) ir Lietuvoje pasirodys 2018 m. birželio mėnesį.