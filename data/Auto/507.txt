Šiuolaikiniai automobiliai per valandą geba apdoroti apie 25 gigabaitus informacijos. Kad būtų aiškiau, galima pasakyti, jog tai atitinka maždaug septynis raiškiosios televizijos formato filmus. Transporto priemonių valdomi duomenys apima viską, pradedant variklio temperatūros bei padangų slėgio rodikliais ir baigiant per radiją transliuojamu turiniu. Ką daryti, kad šie procesai neštų pelną, yra ne vieno automobilių gamintojo keliamas klausimas. Vienas Izraelio startuolis, pasirodo, jau yra pasirengęs pateikti į jį atsakymą, rašoma portale „Bloomberg“. Įmonės „Otonomo“ specialistai, remiantis neseniai paskelbta informacija, pritraukę dar 3 mln. JAV dolerių (2,4 mln. eurų) investicijų iš „NTT Docomo Ventures Inc.“, trejetą pastarųjų metų uoliai aiškinosi, kaip automobilių apdorojamus duomenis surinkti, supakuoti ir parduoti draudikams, pardavėjams, miestų plėtros specialistams ir visiems, kuriems tie duomenys reikalingi taip, kad sutiktų už juos mokėti. Tam tikrą procentą iš pardavimo gaunamo pelno numatyta pasilikti sau. Taigi, sumanyta strategija panaši į tą, kuria pagrįstas „Apple Inc.“ ir „Google“ programėlių parduotuvių valdymas. Verta pasakyti, kad prie „Otonomo“ platformos jau prijungti daugiau nei 2 mln. automobilių, o iki šių metų pabaigos jų skaičius, kaip spėjama, turėtų išaugti iki 5 mln. „Bet kurioje rinkos nišoje galioja viena paprasta taisyklė: vienas dalyvis gauna 80 proc., o dar 20 proc. atitenka likusiems, – sakė „Otonomo“ vadovas ir vienas iš steigėjų Benas Volkow. – Kad taptume tuo vienu, platformoje turi kuo greičiau atsirasti maksimalus skaičius automobilių – ji turi tapti dominuojanti.“ Bendrovės „Daimler AG“ atstovai pernai pranešė apie startuolio siūlomos debesijos technologijos pagrindu veikiančios platformos testavimą, o „Otonomo“ jau kalba apie pasiryžimą ne vėliau kaip po trijų mėnesių su komerciniu pasiūlymu kreiptis į vieną Japonijos automobilių gamintoją. Izraelio Herclijos mieste įsteigtos įmonės atstovai skelbia, kad per jų sukurtą platformą duomenis jau teikia 10 automobilių gamintojų ir dar 11 su automobilių pramone susijusių įmonių, dalyvaujančių bandomosiose programose. Su „NTT Docomo Ventures“ investicijomis „Otonomo“ finansavimas jau siekia 41 mln. JAV dolerių (33 mln. eurų). Tarp rėmėjų – „Bessemer Ventures“, „Dell Technologies Capital“ ir kt. Konsultantai iš „McKinsey & Co.“ prognozuoja, kad iki 2030 metų automobilių jungiamumo paslaugų rinka bus vertinama 750 mlrd. JAV dolerių (daugiau nei 604 mlrd. eurų). Milijardines sumas į interneto prieiga aprūpintų, arba susietųjų, automobilių kūrimą investavę automobilių gamintojai būgštauja, kad „Google“ ir kitos programinę įrangą teikiančios įmonės ims kontroliuoti pajamų srautus. Tačiau „Toyota Motor Corp.“ prezidentas Akio Toyoda įsitikinęs, kad didžiausiu ir dar toli gražu neatrastu pajamų šaltiniu gali tapti susietųjų automobilių apdorojami duomenys, todėl svarbu susikurti nuosavą telematikos sistemą. „Toks požiūris išties garantuoja pelną, – sutiko „Bloomberg Intelligence“ automobilių pramonės sektoriaus analitikas. – Didžiausias strategijos pranašumas tas, kad bendrovė „Otonomo“ pelnosi ne iš pačių duomenų, o tik juos renka, agreguoja ir apdoroja. Labai svarbu tai, kad įsigalint pelningiems autonominio vairavimo ir bendrinamų pavėžėjimo paslaugų modeliams, duomenų tik daugės.“ „Otonomo“ sukūrė technologiją, leidžiančią daug paprasčiau paskirstyti ir naudoti susietųjų automobilių valdomus duomenis – užtikrinant informacijos apsaugą, anonimiškumą, ją standartizuojant ir agreguojant. Vienais iš pirmųjų „Otonomo“ platforma tiekiamų duomenų pirkėjų tapo draudimo įmonės, todėl vairuotojams, sutinkantiems įsidiegti duomenų nuskaitymo įrangą arba atsisiųsti duomenų stebėjimo programėles, jau siūloma galimybė mokėti mažesnes draudimo įmokas. Naudodamiesi tokio tipo paslaugomis draudikai gali išsiaiškinti, kurie vairuotojai paprastai neviršija greičio arba laiku pasirūpina transporto priemonės remontu ir apsiriboja minimaliomis išlaidomis. Tokie eismo dalyviai, žinoma, gali tikėtis sulaukti ne vieno patrauklaus pasiūlymo. „Otonomo“ pranešė apie bandomuosius projektus, kuriuos vykdo su pora pavėžėjimo paslaugas teikiančių įmonių. Pastarosios suinteresuotos pasinaudoti duomenimis, kaip įvairius veiksmus (pavyzdžiui, automobilių paiešką pagal degalų kiekį ir kelionės tikslą) įgalinančia priemone. Elektros energijos tiekėjai, stebėdami elektromobilių akumuliatorių būklę gali kontroliuoti įkrovimo stotelių užimtumą. O rizikos draudimo fondai sutinka mokėti už duomenis, padedančius išsiaiškinti mažmeninėje ir nekilnojamojo turto rinkose vyraujančias tendencijas. „Otonomo“ tikrai nėra vienintelė tokiu būdu pasipelnyti siekianti įmonė. Jungtinėse Valstijose telematikos duomenis draudimo įmonėms siūlo „Verisk Analytics Inc.“, o „Microsoft Corp.“ ir „International Business Machines Corp.“ jau pristatė autentiškas susietųjų automobilių platformas, veikiančias mašininio mokymo ir debesijos paslaugų pagrindais.