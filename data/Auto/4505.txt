Sutarta, kad „BMW Group“ perkels savo inžinierių komandą į centrinę IBM „Watson“ daiktų interneto būstinę Miunchene, kad abiejų bendrovių tyrėjai galėtų kartu ieškoti būdų, kaip pagerinti automobilių pagalbos funkcijas. IBM neseniai pranešė, kad iš 3 milijardų dolerių numatytų „Watson“ daiktų interneto programai, investuos 200 mln. dolerių į naują tyrimų centrą Miunchene, kur įvairios įmonės bendradarbiaus kurdamos dirbtinio intelekto platforma ir daiktų internetu paremtus sprendimus. BMW, kurios centrinė būstinė taip pat yra įsikūrusi Vokietijos Bavarijos žemės sostinėje, yra viena pirmųjų bendrovių perkelianti dalį savo komandos į IBM pastatą. „Dirbtinis intelektas „Watson“ keičia žmonių santykį su išoriniu pasauliu ir padeda kurti saugesnę, efektyvesnę ir labiau personalizuotą aplinką namie, darbe ir kelyje, - sako IBM „Watson“ daiktų interneto programos vadovė Harriet Green. – Abi bendrovės dirbs kartu tam, kad BMW vairuotojai gautų maksimalią naudą iš „Watson“ teikiamų galimybių. Mūsų tyrimai rodo, kad nors automobiliai ir ateityje išliks svarbiausia žmonijos transporto priemone, jų vairavimo patirtis per artimiausią dešimtmetį pasikeis taip, kaip dar niekada iki šiol“. BMW į IBM pastatą Miunchene perkraustys ne tik inžinierių komandą, bet ir keturis sportinius hibridinius „BMW i8“ automobilius, kurių pagalba klientams demonstruos „Watson“ daiktų interneto teikiamas galimybes bei tai, kaip jau artimiausioje ateityje automobiliai bendraus su vairuotojais. Nuolatos patirtį kaupiantis, besimokantis ir žmogaus kalbą suprantantis „Watson“ dirbtinis intelektas leis automobiliams suprasti vairuotojų poreikius ir vairavimo įpročius bei prie jų prisitaikyti kartu padidinant saugumą ir komfortą. Pavyzdžiui, į „Watson“ bus įkeltas automobilio vartotojo vadovas, tad vairuotojas, nepaleisdamas vairo iš rankų, galės balsu užduoti jam rūpimą klausimą ir gauti atsakymą. Į „Watson“ sprendimų vairuotojams prototipą taip pat bus integruota galimybė gauti visą reikalingą informaciją iš IBM priklausančios orų prognozių bendrovės „Weather Company“, taip pat - realiu laiku – duomenis apie situaciją keliuose ir automobilio būklę. Visa tai leis dirbtiniam intelektui siūlyti vairuotojui optimaliausius sprendimus.