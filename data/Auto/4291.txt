Pasigirdo tvirtinimų, kad „FaceTime“ blaško ją naudojančius vairuotojus, rašo autoevolution.com. 2014-aisiais metais Kalėdų išvakarėse Modisette‘ų šeima automobiliu „Toyota Camry“ važiavo netoli Dalaso einančiu greitkeliu. Tuo metu, kai policija nurodė sulėtinti greitį, į Modisette‘ų automobilį trenkėsi didžiausiu greitkelyje leistinu greičiu už jų važiavusi transporto priemonė ir stipriai apgadino „Toyota“ sedaną. Būtent toks įvykių scenarijus buvo išdėstytas 2016-ųjų metų gruodžio 23-iąją teismui pateiktame pareiškime. Būtina paminėti, kad į pakitusį priešais važiuojančio „Toyota“ markės automobilio greitį nesugebėjęs tinkamai sureaguoti ir eismo įvykį sukėlęs „Toyota 4Runner“ vairuotojas naudojo „FaceTime“ programėlę. Per avariją žuvo 5-erių metų vaikas, taigi, išsiblaškymo pasekmės išties rimtos. Dabar Kalėdų išvakarėse dukters netekę tėvai siekia, kad teismo keliu būtų įvykdytas teisingumas. Jamesas ir Bethany Modisette‘ai nori, kad bendrovė „Apple“ atsakytų už nedėmesingo vairavimo skatinimą. Teismui pateiktame pareiškime Modisette‘ai nurodo, kad „Apple“ pateikė prašymą dėl „FaceTime“ blokavimo funkcijos, turinčios veikti, pavyzdžiui, vairuojant, patento išdavimo. Būtina pabrėžti, kad išmaniųjų telefonų programėlėse, kaip antai „Waze“, tokia funkcija veikia kaip numatytoji. Patentas buvo suteiktas 2014-aisiais metais. Jį išdavė JAV patentų ir prekių ženklų valdymo institucija. Deja, bendrovė „Apple“ nepasirūpino, kad programėlė būtų atnaujinta ir kad tokiuose įrenginiuose kaip „iPhone 6 Plus“ (kaip tik jį ir naudojo dėmesio į kelią nesugebėjęs sutelkti vairuotojas) pradėtų veikti blokavimo funkcija. Remiantis tarnybos „Courthouse News“ paskelbtu pranešimu, „Apple“ nesugebėjimas užtikrinti, kad „FaceTime“ veiktų išjungimo funkcija, ir griežtų įspėjimų dėl programėlės naudojimo vairuojant keliamo pavojaus nepateikimas rodo didžiulį aplaidumą ir atsakomybės stoką, ypač atsižvelgiant į tai, kad programėlėje naudojama labai daug vaizdo komponentų, todėl ji daug labiau atitraukia dėmesį nei įprasti mobilieji telefonai. Šiuo metu vieno iš teisinės firmos „Simon Greenstone Panatier Bartlett“ įkūrėjų Jeffrey Simono atstovaujami Modisette‘ai siekia išsiieškoti iš „Apple“ kompensaciją už patirtą ekonominę žalą, taip pat tikisi, kad įmonė turės sumokėti baudą.