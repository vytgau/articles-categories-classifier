„Aš tik noriu apsunkinti sukčiams gyvenimą“, - sako Seimo narys Kęstutis Masiulis. Jis siūlo koreguoti techninės apžiūros atlikimo taisykles. Automobiliams, kurių rida sumažėjo po paskutinio patikrinimo, siūloma atlikti privalomą ekspertizę, kuri paaiškintų, kodėl pasikeitė automobilio duomenys. Kaip tai veiktų realybėje? Ir dabar TA metu fiksuojama automobilio rida. Tiesa, niekas per daug nesigilina, kodėl rida po paskutinio apsilankymo sumažėjo, kas yra neįmanoma. „Jei rida sumažinta, mašina turėtų praeiti techninę ekspertizę. Panašiai, kaip mašinos atvežtos iš JAV. Tada tegul aiškinasi, kas kaip. Tegul vargsta tie veikėjai“, - sako K. Masiulis. Realybėje tai veiktų taip. Jei TA specialistai fiksuoja sumažėjusią ridą – automobilis neįveikia TA barjero ir jis siunčiamas ekspertams patikrinti, kas nutiko. Galbūt buvo pakeistas prietaisų skydelis ir jokio sukčiavimo nėra, tačiau tai automobilio savininkas turės įrodyti ekspertams. Kol kas nekalbama apie tai, ar automobilių duomenys bus tikrinami su užsienio bazėmis, kai automobilis bus pirmą kartą registruojamas Lietuvoje. Būtent tokių automobilių dažniausiai ir klastojama rida. Jei tai būtų daroma, žmogus nusipirkęs automobilį su suklastota rida, patektų į labai keblią padėtį – sunku įsivaizduoti, kaip naujasis apgautas savininkas turėtų suktis iš padėties. Todėl naujasis savininkas būtų ne tik apgautas, bet ir turėtų aiškintis ekspertams, nors jis niekuo dėtas. Idėją palaiko Techninės apžiūros įmonių asociacijos „Transeksta“ direktoriaus pavaduotojas Audrius Glėbus pritaria, kad atėjo metas imtis veiksmų. „Faktas, kad reikia kažką daryti, kad piktnaudžiavimai tuo klausimu baigtųsi. Kas liečia mus, mes apžiūros metu fiksuojame ridas. Kai automobilis vėl atvyksta pas mus ir mes matome, kad kažkas negerai su rida, mes tai fiksuojame“, - sako A. Glėbus. Tačiau fiksavimu viskas šiuo metu ir baigiasi. „Kaip tokiu atveju juridiškai elgtis, kodėl rida mažesnė, šiuo metu nėra numatyta. Turbūt bus teisės aktai ir panašiai. Mes fiksuojame faktą ir ridos klastojimo faktas išaiškėja. Žmonės įsigydami automobilį gali nemokamai jį pasitikrinti mūsų informacinėje sistemoje. Pagal mašinos identifikavimo numerį galima patikrinti, kokia rida buvo TA metu. Tie, kas parduoda, turi problemų. Jau dabar tai galima padaryti“, - sako A. Glėbus. Tiesa, sukčiams niekas neužkirs kelio atsukti odometrus tiek, kad rodmenys būtų bent kiek didesni, nei paskutinės TA metu.