Masačusetso technologijų instituto (MTI) Nekilnojamojo turto centro ataskaitoje mokslininkai teigia, kad pavežėjimo savavaldžiais automobiliais paslaugos gali tapti tokios įprastos, kad nebeliks poreikio statyti automobilių stovėjimo aikšteles – tai, savo ruožtu, leis statytojams kloti platesnius šaligatvius ir nutiesti papildomas linijas dviračiams, rašo carscoops.com. „Bloomberg“ taip pat mano, kad nekilnojamojo turto vystytojams nebereikės statyti garažų, o tai leis praplėsti gyvenamąsias erdves pastatuose. Dėl savavaldžių automobilių taip pat bus galima statyti namus toliau nuo didesnių miestų, nes žmonių nebegąsdins ilgos kelionės, kai jiems patiems nereikės vairuoti automobilio. Anot vieno iš minėtos studijos autorių Alberto Saizo, savavaldžiai automobiliai taip pat privers perplanuoti degalines, automobilių salonus ir parkavimo struktūras, nes automobilių savininkų skaičius mažės. Nors autonomiški automobiliai galės pakoreguoti miestų vaizdą, tai įvyks negreitai. Vienas Regioninio planavimo asociacijos tyrimas, pavyzdžiui, rodo, kad Niujorke žemės panaudojimo planavimas neturėtų keistis bent iki 2040 metų. Maža to, šalių vyriausybės visame pasaulyje vis dar turi nuspręsti, kaip bus reguliuojami savavaldžiai automobiliai. Ši technologija ne tik atims iš valdžios milijonus pajamų, kurias neša apmokestintos stovėjimo vietos ir automobilių registracija, bet ir privers reaguoti į kelius, kuriuos užplūs transporto įmonių savavaldžiai automobiliai.