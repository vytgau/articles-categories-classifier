Vis dėlto riedant miesto gatvėmis galima pastebėti, kad vairuotojų rankos dažnai užimtos visiškai ne tuo, kuo turėtų būti, vairuojant automobilį, būtent – laikyti vairą. Susidaro įspūdis, kad vis daugiau sėdančiųjų prie vairo nežino, kaip tinkamai juo manipuliuoti, arba paprasčiausiai nesivargina paisyti tam tikrų vairavimo taisyklių. Toks neišmanymas arba aplaidumas, kaip rašoma autoevolution.com, verčia sunerimti ne ką mažiau nei įprotis vairuojant naudotis mobiliuoju telefonu. Bet gal nežinantieji, kaip tinkamai laikyti vairą, nemano, kad tokios žinios būtinos, nes paprastai jų maršrutai apsiriboja miesto gatvėmis, o didelio greičio čia neišvystysi, todėl jokio pavojaus nekylą? Galbūt ir taip, tik negalima pamiršti, kad visi mūsų veiksmai ilgainiui virsta įpročiais, o tinkamus, kaip ir ydingus, įpročius galima išsiugdyti tik nuolat praktikuojantis. Bėda ta, kad atlikti bet kurį veiksmą galima įprasti arba tinkamai, arba netinkamai – jokios įvairovės būti negali. Į problemą galima pažvelgti ir iš kitos perspektyvos. Vargu ar kas ginčysis, kad tinkami vairo laikymo ir valdymo įgūdžiai yra ne ką svarbesnis saugumo garantas nei avarinės apsaugos pagalvės ar stabdžių antiblokavimo sistema. Argi jaustumėtės saugus, jei žinotumėte, kad važiuojant tam tikromis sąlygomis arba tam tikru greičiu šios funkcijos tiesiog neveikia? Tokiu atveju juk nedvejodami rašytumėte skundą automobilių gamintojui ir tikrai nesirinktumėte mandagiausių frazių. Entuziastai iš vairavimo mokyklos „Tem O'Neil Rally“ tokių pat paskatų vedini sėdo į „Ford Focus“ automobilį ir nufilmavo aiškinamąjį vaizdo įrašą. Per aštuonių minučių trukmės pamokėlę tikrai galima sužinoti šį tą naudingo, be to, mokomoji medžiaga tikrai privers susimąstyti apie vairavimo saugumą. Peržiūrėkite įrašą ir pasiryžkite žūtbūt ištaisyti visas vairuojant daromas klaidas.