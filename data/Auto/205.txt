Kaip rašoma komandos pranešime, nuo pirmadienio (balandžio 2 d.) iki pat šiandien (balandžio 4 d.) visi WRC ketvirto etapo dalyviai paskyrė greičio ruožų stenogramų surašymui. Ne išimtis ir pirmą kartą Korsikos ralyje Lietuvai atstovaujantis „Arctic Energy World Rally team“ ekipažas. Po greičio ruožų susirašymų lenktynininkai Deividas Jocius ir Donatas Zvicevičius neslepia, kad laukia labai sudėtingas, net pavojingas WRC etapas, kuris pareikalaus ypatingos koncentracijos. „Tris dienas paskyrėme greičio ruožų susirašymui. Viską įveikėme, tačiau nuovargio labai daug. Kiekvieną dieną tekdavo anksti keltis. Išvažiuodavome 6 ryto ir trasose praleisdavome iki pat vėlaus vakaro. Tad kilometrų pravažiavome labai daug, nors žemėlapyje atrodė, kad viskas bus kompatiška. Visgi realybė kitokia. Matau, kad per lenktynes ištvermės reikės labai daug, – sakė D. Jocius. – Šiandien turėjome susirašyti 55 km ilgio greičio ruožą. Pirmą kartą savo lenktyniavimo karjeroje važiuosiu tokius ilgus greičio ruožus. Vien susirašyti vienam tokiam greičio ruožui užtruko 2 valandas. Neįsivaiduoju, kaip reikės jį pervažiuoti.“  Sportininkai taip pat įsitikino, kad Korsikos ralis pelnytai yra vadinamas „dešimties tūkstančių posūkių“ raliu. „Bus labai daug pavojingų vietų, skardžių, posūkių. Kai kuriems jų net neturime susirašę metrų. Tiesiog iš vieno posūkio važiuojame į kitą. Nusimato labai daug darbo prie vairo“, – teigė „Arctic Energy World Rally team“ pilotas. Kad laukia ypatingai sunkus ir pavojingas WRC etapas, byloja ir prieš pat varžybas lyderio Thierry Neuville'io bei kitų sportininkų patirtos avarijos. Jas sportininkai patyrė testuodami savo automobilius. Pasak D. Jociaus, tai ne tik aukštos vietovės, pavojingos ir slidžios vietos, bet ir besikeičiančios oro sąlygos lemia netikėtus incidentus trasose.  „Susirašant 55 km ilgio greičio ruožą, sąlygos keitėsi net kelis kartus. Tai lijo, tai saulė šviečia, tai rūkas, tai sausa. Dėl to viską reikia labai gerai įvertinti ir pasirinkti viduriuką tarp saugaus greičio ir greito važiavimo“, – komentavo D. Jocius. Ralis startuos balandžio 6 dieną (penktadienį), o finišuos balandžio 8 dieną (sekmadienį). Tuo tarpu balandžio 5 dieną (ketvirtadienį) ketvirto WRC etapo dalyviai galės jėgas bei sportinius automobilius išbandyti bandomajame 5,45 km ilgio greičio ruože. Iš viso sportininkai per tris ralio dienas įveiks 333, 48 kilometrus arba 12 greičio ruožų. Iš jų teks nuvažiuoti netgi du labai ilgus greičio ruožus – 49 ir 55 km ilgio. Lietuvos lenktynininkai startuos „Peugeot 208 R2“ automobiliu – tokiu pačiu, su kuriuo dalyvavo ir pirmajame bei antrajame WRC etapuose. Lietuvių startinis numeris – 113. Visgi teisėjai planuoja sportininkus kilstelti aukščiau, įvertinus jų rezultatus prieš tai dalyvautuose WRC etapuose.