„Šiltuoju metų sezonu kelių policijos pareigūnams Klaipėdos apskrityje darbo gerokai padaugėja. Vien pažeidėjų iki šių dienų užregistruota 4800, iš jų vasaros sezonu – 1400. Girtų vairuotojų nuo Naujųjų įkliuvo apie 150, kone pusė jų sulaikyta būtent vasarą. Taigi, sezoniškumas akivaizdus, dėl to reidus rengėme ir rengsime kasdien“, – atokvėpio keliuose poilsiaujantiems vairuotojams nežada Klaipėdos apskr. Kelių patrulių kuopos vadas Artūras Freitikas. Keliuose – varnų gaudytojai Pareigūnas neslepia, kad vasarą keliuose gerokai padaugėja ir vadinamų varnų gaudytojų: vairuoja įnikę į telefonus, pėstieji keliauja kur jiems patogu, o dviratininkai važinėja taip, lyg visas pajūris būtų skirtas tik jiems. Automobilių keleiviai taip pat ne išimtis – baudas moka už užmaršumą, kad saugos diržai būtini. Jei girtus vairuotojus dar bent minimaliai auklėja automobilio konfiskavimas, tai plepantys telefonais auklėjimui nepasiduoda. Pareigūnas pasvarstė, galbūt būtų kitaip, jei žmonės bent laikinai netektų telefonų už pažeidimą. Tačiau atimti telefonų, kaip kad galima konfiskuoti automobilius, įstatymų leidėjai dar nesiryžo. Lietuvos kelių policijos tarnybos Specialios paskirties skyriaus viršininkas Tadas Juozumas pats dažnai dirba su nežymėtu „Audi“, kuris vadinamas „Juodąja ponia“, tad puikiai mato, kokia situacija keliuose ne tik statistikoje. „Visi labai jau skuba prie jūros, – toks įspūdis pasak T. Juozumo susidaro, vos priartėjus prie pajūrio regiono. – Buvo net tokių atvejų, kai jau kartą bausti už greičio viršijimą vairuotojai maždaug po mėnesio vėl įkliuvo. Nors visi vairuotojai labai gailisi dėl pažeidimų, kai būna sustabdyti.“ Kultūros trūksta, bet atgailauja visi T. Juozumas atkreipė dėmesį, kad jūros link traukiantys vairuotojai praranda budrumą. Ne paslaptis, kad socialiniuose tinkluose vos pasirodžiusi pajūrio regione „Juodoji ponia“ tuoj pat sulaukia dėmesio. Tačiau vos po kelių minučių paprastai po perspėjimo „Atsargiai!“, netrukus jau puikuojasi įrašas: „Kažką pasigavo“. Anot T. Juozumo, tas „kažkas pasigautas“ paprastai gailisi, kai jam rašoma bauda ar net atimamas vairuotojo pažymėjimas, tačiau kultūros keliuose labai trūksta. Automobilių vairuotojai neretai važiuoja taip, lyg daugiau kelyje nieko nebūtų: lenkia draudžiamoje ar avaringoje vietoje, važiuoja didžiuliu greičiu, sukelia avarines situacijas, pamiršta, kad greitkeliuose ir autostradose yra ne tik automobiliai, bet ir motociklininkai. Vien Klaipėdos apskrities pareigūnai suskaičiavo, kad iki birželio pirmosios „sumedžiojo“ 511 greičio mėgėjų, o vos prasidėjus vasaros sezonui, įkliuvo dar 300 skubančiųjų. Lietuvos kelių policijos pareigūnai veda atskirą statistiką, kurioje puikuojasi dar 77266 baudas gavę greičio mėgėjai (visoje Lietuvoje per 7 mėnesius). Klaipėdos apskr. patrulių kuopos vadas A. Freitikas sako, kad kasdien matant situaciją keliuose, nė nekyla klausimų, ar reikalinga vairuotojų kontrolė – ji būtina. Tad pasibaigus vasarai, kontrolė tikrai nesibaigs ir kol bus pažeidėjų, bus ir gausios policijos pajėgos keliuose. 