Po to, kai 2013 metais Bahreino karalystėje buvo pirmą kartą surengtas Pasaulio kartingo čempionatas, Tarptautinės automobilių sporto federacijos Kartingo komitetas nutarė suteikti šią privilegiją Bahreinui dar kartą. Mat šioje šalyje įrengtas vienas moderniausių kartodromų pasaulyje, su puikiu apšvietimu ir infrastruktūra. Mat dėl didžiulio karščio daugelis važiavimų vyko nusileidus saulei. Pasaulio kartingo čempionatas vyko tuo pat metu, kai šalia esančioje lenktynių trasoje paskutinį savo etapą lenktyniavo ir Pasaulio ilgų nuotolių čempionato (WEC) dalyviai – čia vyko 6 valandų lenktynės. Įdomiausia, kad visame mieste, vietinėje spaudoje ir televizijoje šios dvejos varžybos buvo reklamuojamos kartu, tačiau Pasaulio kartingo čempionatas gavo gerokai daugiau dėmesio, o WEC lenktynės buvo pristatomos kaip „apšildančios“ varžybos. Greita ir moderni Bahreino kartingo trasa yra mėgstama lenktynininkų. Labai greita, kai kuriose vietose itin plati – atrodytų, yra daugybė galimybių lenkti. Tačiau ji tuo pat metu ir klastinga. Sukibimas lenktyninėje trajektorijoje puikus, tačiau vos išvažiavus iš jos – labai slidu, nes visur aplinkui dykuma ir smėlis, kurio vėjas nemažai prineša ir į trasą.  Lenktynių dalyviams nemažai laiko teko važiuoti vėlai vakare – paskutinieji važiavimai vyko 11 val. vakaro, nes dieną saulė kepina beprotiškai. Asfalto temperatūra įkaista gerokai per 70 laipsnių, ore taip pat tvyrojo didžiulis karštis. Pasaulio kartingo čempionatas Bahreine yra vienintelės CIK-FIA kartingo lenktynės, vykstančios ne Europoje, tačiau vargu, ar daug dalyvių dėl to skundėsi. Lenktynių organizatoriai pasistengė, kad sportininkai pasijustų tikromis žvaigždėmis – nemokamas transportas iš oro uosto į viešbutį ir į lenktynių trasą, nemokamas gyvenimas prabangiame viešbutyje, maitinimas ir t.t. „Junior“ kategorijoje, kur lenktyniavo ir du lietuviai, užsiregistravo net 100 lenktynininkų iš 32 pasaulio šalių. Lietuviams kvalifikaciniai važiavimai nuteikė optimistiškai ir abi Italijos komandos, kurioms atstovauja J. Jonušis ir K. Vaškelis atrodė patenkintos. „DR Racing“ komandai atstovaujantis Justas du kartus kvalifikaciniuose važiavimuose finišavo puikioje penktoje pozicijoje, vieną kartą liko aštuntas, vieną dvyliktas ir tik viename važiavime finišo nepasiekė, nes pateko į avariją. „Kvalifikacijoje turėjau problemų su stabdžiais. Jie veikė tik iš antro paspaudimo. Dėl to prieš kiekvieną posūkį turėjau stabdyti po du kartus. Tai šiek tiek blaškė“, – pasakojo J. Jonušis. „Parolin“ komandos lenktynininkas K. Vaškelis taip pat pasirodė puikiai – viename važiavime finišavo septintas, kitame devintas. Susumavus kvalifikacinių lenktynių rezultatus paaiškėjo, kad J. Jonušis tarp visų dalyvių užėmė 27 vietą, K. Vaškelis – 36 ir abu lietuviai pateko į pusfinalį. J. Jonušis pirmajame pusfinalyje startavo iš 12, K. Vaškelis – antrajame iš 18 pozicijos. Į superfinalą patenka po 17 geriausiai savo pusfinalį pravažiavusių sportininkų, tad abu lietuviai turėjo realius šansus jame dalyvauti. Pusfinalis tapo tikromis bulių kautynėmis. J. Jonušis savajame pusfinalyje nefinišavo, nes buvo tiesiog sudaužytas ir išstumtas iš trasos. Jo važiavime nefinišavo net trečdalis dalyvių, tarp kurių ir daugybė Europos čempionato lyderių. Panašiai nutiko ir K. Vaškeliui – jis taip pat nepasiekė finišo dėl avarijos jau pirmame posūkyje. Po šio Pasaulio kartingo čempionato CIK-FIA nutarė grąžinti pernai galiojusią lenktynių tvarką, kai į pusfinalį patenka ne 68, o 34 greičiausi lenktynininkai. Dauguma komandų užprotestavo, nes keturių dienų lenktynių rezultatas gali būti nubrauktas viename pusfinalyje: viena klaida, vienas neteisingas veiksmas ir viso savaitgalio rezultatas nubraukiamas. Tačiau kitą sezoną ir pusfinalyje, ir finale dalyvaus tik 34 greičiausi sportininkai, iškovoję savo pozicijas per kelias dienas lenktynių. Likę kovos paguodos finale.