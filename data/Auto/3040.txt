N. Haydenas kartu su draugais netoli Riminio miesto Italijoje treniravosi, važinėjo dviračiais. Po to, kai sportininką partrenkė automobilis, jis nedelsiant buvo nugabentas į artimiausią ligoninę. Lenktynininkas avarijos metu patyrė sunkias galvos bei krūtinės traumas. Amerikiečiui taip pat buvo nustatyti kaulų lūžiai. Sportininkas vėliau buvo perkeltas į Bufalini ligoninę. 35 metų lenktynininko būklė nebuvo pakankamai stabili, tad gydytojai negalėjo atlikti operacijos ir sumažinti slėgio jo kaukolėje, kurį sukėlė smegenų edema. Pirmadienį oficialiai buvo paskelbta, kad N. Haydenas mirė. Amerikietis, „MotoGP“ čempionate dalyvavęs nuo 2003 m. iki 2016 m., startavo 216 lenktynių. 2006 metais N. Haydenas įveikė Valentino Rossį ir iškovojo čempiono titulą. Sportininkas pernai debiutavo Pasaulio „Superbike“ (WSBK) čempionate. N. Haydenas 2016 m. du kartus buvo trumpam grįžęs į „MotoGP“. Amerikietis Aragone (Ispanija) pakeitė Jacką Millerį, o Australijoje vykusiose lenktynėse pakeitė Danį Pedrosą. Po penkių šių metų WSBK sezono etapų N. Haydenas lenktynininkų įskaitoje buvo tryliktas.