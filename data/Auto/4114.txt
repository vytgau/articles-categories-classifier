„Galima sakyti, kad ralis oficialiai prasidėjo, patikrinome dokumentus, licencijas“, – sakė ralio vyr. sekretorė Rasa Jakienė, vadovavusi administracinei komisijai. „Halls Winter Rally“ šįmet dalyvaus beveik 40 ekipažų iš keturių valstybių: Lietuvos, Latvijos, Lenkijos ir Čekijos. Tarp jų – Europos ralio čempionatų prizininkai ir geriausi Lietuvos ralio meistrai. „Traumos padariniai dar jaučiasi, tačiau vis geriau. Treniravomės pakankamai, tačiau ypatingų lūkesčių šiame ralyje neturime, norime kuo greičiau pasiekti tą formą, kokią turėjome“, – sakė po priverstinės pertraukos į ralį grįžęs šturmanas Ramūnas Šaučikovas. Drauge su Martynu Samuičiu ralyje jis važiuos R5 klasės automobiliu „Škoda Fabia R5“. Ralyje startuos net keturi R5 klasės automobiliai. Iki šiol jokiame Lietuvos ralio čempionate nebuvo tiek tokio pasaulinio kalibro technikos. Dalyvių pavardės – taip pat puikiai žinomos automobilių sporto gerbėjams. Po pertraukos Lietuvos ralyje R5 klasės automobiliu „Škoda Fabia“ startuos Europos čempionato prizininkas Dominykas Butvilas su šturmanu Renatu Vaitkevičiumi. Su dviem R5 klasės automobiliais atvyksta lenktynininkai iš Čekijos – Jaroslavas Orsakas ir Davidas Šmeidleris („Ford Fiesta R5 Evo“) bei Antoninas Tlustakas su Ivo Vybiralu („Škoda Fabia R5“). Beje, A. Tlustakas 2010-aisiais yra iškovojęs Europos ralio čempionato sidabrą. Čekai jau ne pirmą kartą važiuos „Halls Winter Rally“, nes, pasak jų, šis ralis jiems patinka. Trys ekipažai atvyksta iš Lenkijos. Iki šiol Lietuvos ralyje nematytu automobiliu „Ford Fiesta Proto“ važiuos Robertas Kocikas su Grzegorzu Rybaku-Ostojskiu. Automobiliu „Mitsubishi Lancer Evo X“ startuos D. Butvilo treniruojamas Lukaszas Wylega su šturmanu Lukaszu Wlochu. Krysztofo Polako ir Jakubo Mroczkowskio ekipažas važiuos „Mitsubishi Lancer Evo IX“. Dar vienas ekipažas iš užsienio – latvis Janis Vorobjovas, pernai tapęs absoliučiu Lietuvos ralio čempionu visais ratais varomų automobilių kategorijoje. Jam talkins ir Ivo Pūkis, lenktynininkai važiuos „Mitsubishi“ markės automobiliu. Utenos ir Molėtų apylinkėse pasirodys ir kiti 2016 m. absoliutūs Lietuvos ralio čempionai (dviem ratais varomų automobilių kategorijoje) – Jonas Pipiras ir Ričardas Baubinas. „Halls Winter Rally“ jie startuos visais ratais varomu automobiliu „Mitsubishi Lancer Evo“. Lenktynėse dalyvaus tik ką iš Monte Karlo WRC ralio grįžę Deividas Jocius ir šturmanas Donatas Zvicevičius su automobiliu „Mitsubishi Lancer Evo IX“. Tarp kitų „Halls Winter Rally“ dalyvių – daugkartiniai ralio čempionai Vytautas Švedas ir Žilvinas Sakalauskas („Mitsubishi Lancer Evo X“), vietos publikos numylėtiniai – Utenoje gimęs Martynas Samsonas ir kaunietis Mindaugas Varža („Mitsubishi“). Atsinaujinęs automobilį ralyje startuos vienas greičiausių lenktynininkų dviem ratais varomų automobilių kategorijoje Justas Tamašauskas su šturmanu Stasiu Taraile („BMW M3“). Panašiu automobiliu važiuos ir aktyviausias Lietuvos ralio ekipažas, pernai startavęs net 16-oje tarptautinių varžybų, Egidijus Valeiša bei Povilas Reisas. Savo „Mitsubishi Lancer Evo IX“ po incidento per bandomąjį važiavimą žiemos raliui intensyviai rengia Giedrius Notkus ir Dalius Strižanas. Pirmasis metų festivalis „Halls Winter Rally“ vyks sausio 27 ir 28 dienomis. Lenktynininkams teks įveikti 12 greičio ruožų, kurių pusė – naktiniai. Žiūrovų patogumui veiks „Halls“ festivalio miestelis, kuriame bus pramogų ir suaugusiems, ir vaikams. Po ralio apdovanojimų Utenoje vyks nemokamas Vaidoto Baumilos ir grupės koncertas.