„Tunelinės plovyklos ypač populiarios JAV, kadangi vairuotojai gali greitai, patogiai ir kokybiškai nusiplauti automobilį. Jeigu įprasta plovykla gali aptarnauti apie 6 automobilius per valandą, tunelinėje galima nuplauti keliolika kartų daugiau – iki 100. Jau iki gegužės pabaigos trijose tunelinėse plovyklose iš viso nuplauta daugiau nei 60 tūkst. automobilių – t. y. trečdalis visų Vilniuje važinėjančių automobilių, – teigia „Švaros brolių“ generalinis direktorius Nedas Karklius. – Per šį laikotarpį jau pastebime tendenciją, kad tunelinėmis plovyklomis noriai naudojasi įmonės, kurių darbuotojai gali negaišdami laiko užsukti į tunelį ir jau už 5 minučių keliauti su švariu automobiliu, kai prie įprastos plovyklos, tikėtina, kad vis dar stovėtų eilėje prie įvažiavimo. Planuojame, kad vienoje pagrindinių Vilniaus gatvių esanti plovykla pritrauks ne tik aplink esančių įmonių automobilius, bet bus ypač populiari tarp keliaujančių už Vilniaus ribų.“ Savanorių pr. 137 atidaryta plovykla – trečioji „Švaros brolių“ tunelinė plovykla Vilniuje ir pirmoji pietinėje miesto dalyje. Bendrovės teigimu, šios plovyklos įrengimas kainavo 600 tūkst. Eur.  Vasarai – kainų pokytis „Siekiame, kad greitos ir kokybiškos tunelinės plovyklos būtų pasiekiamos kuo didesniam vartotojų skaičiui. Vienoje plovykloje galime aptarnauti iki 100 automobilių per valandą, todėl išnaudodami turimus pajėgumus ir didindami efektyvumą nusprendėme atnaujinti kainodarą. Taip tunelines plovyklas galės išbandyti daugiau vairuotojų, o kartu tokiu žingsniu tikimės pakeisti visuomenės nuostatas bei paskatinti labiau rūpintis savo automobiliais“, – teigia įmonės generalinis direktorius. Vasarą visose tunelinėse plovyklose plovimą šampūnais, šluostėmis ir džiovinimą apimanti programa kainuos 5 Eur. Kitos programos, priklausomai nuo funkcijų kiekio, kainuos 7, 9 bei 11 Eur. Naujoje plovykloje iki birželio 4 d. visoms programoms bus taikoma 50 proc. nuolaida. Pajamos augo 2016 m. „Švaros brolių“ pajamos augo 20 proc. – nuo 5,15 mln. Eur, iki 6,20 mln. Eur. Sparčiausiai augo savitarnos plovyklų pajamos, kurios šoktelėjo beveik 150 proc. – nuo 222 tūkst. Eur iki 546 tūkst. Eur. O daugiau nei pusę pajamų įmonei atnešė patalpų valymo paslaugos, kurios didėjo 14 proc. – iki 3,48 mln Eur. Įmonė planuoja rudenį atidaryti antrąją tunelinę plovyklą Kaune. O birželio mėnesį Palangoje duris atvers ir pirmoji „Švaros brolių“ franšizės pagrindu veikianti savitarnos plovykla. Kaip teigia N. Karklius, per artimiausius keletą metų planuojama intensyvinti „Švaros brolių“ plėtrą pasitelkiant franšizės gavėjus, kurie norėtų atidaryti savitarnos ar tunelines automobilių plovyklas mažesniuose šalies miestuose ar išskirtinėse vietose didžiuosiuose miestuose.