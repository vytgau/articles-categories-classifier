Geriausias ginklas – tinkamas vėdinimas Automobilių serviso „Auto Vici“ vadovas Artūras Jakutis tikina, kad nuo langų rasojimo geriausiai gelbėja tinkamas salono vėdinimas. Norintiems rudens ar žiemos rytais įlipti į neaprasojusį automobilį yra pravartu kelionės pabaigoje jį išvėdinti. „Prieš išlipant iš automobilio reikia atidaryti dvejas ar netgi visas ketverias duris ir bent dvidešimt sekundžių palaukti. Dar vienas būdas yra prieš kelionės pabaigą išjungti šilto oro pūtimą ir nustatyti, kad pūstų vėsų orą“, – sako A. Jakutis, pridurdamas, kad vairuotojai šiuos paprastus ir efektyvius žingsnius dažnai pamiršta. Dar viena problema yra neteisingas automobilio kondicionieriaus nustatymas. A. Jakutis kalba, kad būtina įsitikinti, jog orą ventiliatorius pučia iš išorės, o ne iš vidaus. Neteisingai nustačius kondicionierių, automobilio salonas tiesiog neišsivėdina, kas lemia langų rasojimą. Autoserviso vadovas, atšalus orams, taip pat rekomenduoja pakeisti medžiaginius kilimėlius, mat juose nuo batų kaupiasi drėgmė. Tokius kilimėlius geriausia keisti guminiais. Paklaustas, ar balos negali atsirasti po guminiais kilimėliais, pašnekovas juokiasi: „Turėtų būti labai nevalyvas vairuotojas. Net ir medžiaginiai kilimėliai turi guminį padą, kuris nepraleidžia drėgmės. Nebent jis susidėvėjęs ir kiauras, bet jeigu viskas tvarkinga ir normalu, tokios problemos neturėtų būti.“ Kai kurie vairuotojai nuo rasojančių langų gelbėjasi tuntais popierinių laikraščių, kuriuos deda ant sėdynių, po kilimėliais. Pašnekovas sutinka: toks būdas yra išties veiksmingas, nes mediena yra medžiaga, kuri gerai sugeria drėgmę, tačiau pats pripažįsta to nėra bandęs daryti. Gali būti ir rimtesnės problemos Tačiau kartais dėl langų rasojimo gali tekti važiuoti ir į automobilių servisą. Drėgmė salone gali kauptis dėl pasenusio oro filtro, teigia A. Jakutis. „Reikia tikrinti oro filtrą. Ventiliatorius, nustatytas ant aukščiausio lygio, turi pūsti stipriai, kaip dulkių siurblio išpūtimas. Jeigu pridėta gležna ranka – ją turi ir pakelti nuo paviršiaus. Jeigu nėra jėgos, pasidaro aišku, kad reikia keisti oro filtrą“, – aiškina jis. Pašnekovas prideda, kad gamintojai rekomenduoja šį filtrą keisti kasmet, geriausia prieš šaltąjį metų sezoną. Tiesa, vidutinės keitimo kainos jis nurodyti negalėjo, mat, priklausomai nuo automobilio markės ir modelio, ši procedūra gali kainuoti nuo kelių dešimčių eurų iki kur kas didesnių sumų. Dar viena problema – kiauras „pečiukas“. Ši problema, anot A. Jakučio, dažniau pasitaiko automobiliams, sulaukusiems garbaus – 10-15 metų – amžiaus. „Jeigu radiatorius bus kiauras – pastoviai garuos, net ir važiuoti nebus malonu. Jausis saldumas burnoje – aušinimo skystis kažkiek yra saldus. Tada jau geriau išvis nevažiuoti ir nekvėpuoti, vis tiek nuodas“, – aiškina.