2012 m. ralio finišą pasiekusio Gintauto Igario, tada užėmusio 81 vietą iš 93 finišavusiųjų, rezultatas B. Bardauskui jau visai ranka pasiekiamas. Lietuvis šiuo metu klasifikuojasi 87 pozicijoje, nes „Superbelenu“ vadintame dešimtame etape finišavo 86 vietoje. Šiandien lietuvio laukia 746 km ilgio (greičio ruožas 280 km) vienuoliktojo etapo, vadinamo „Superfiambala“ startas. B. Bardauskas startuos iš 85 vietos 14 val. 40 min. Lietuvos laiku. „Jau nuo pirmojo Dakaro etapo, surengto Pietų Amerikoje, Fiambalos apylinkės pagarsėjo kaip pragariška vieta, kurioje neįmanoma nieko prognozuoti“, – teigia B. Bardausko komandos „Perkūnas Team“ vadovas Carlos Brebbia. Carlosas Sainzas, 2009 m. būdamas ryškiu lyderiu, automobiliu nukrito į išdžiūvusios upės vagą ir dėl rimtos traumos, kurią patyrė šturmanas, buvo priverstas trauktis iš lenktynių. 2013 m. kalnuose prasidėjus liūčiai per kelias minutes sparčiai pakilęs vanduo nunešė kelias mašinas, o per 40 laipsnių kaitra, visiškai sausas smėlis ir „fesh-fesh“ dulkės sudaro tokias kopas, kuriose nėra lengva orientuotis. „Kad būtų „įdomiau“, organizatoriai sumanė dar vieną nestandartinio starto dieną pagal šio etapo finišo rezultatus. Bus sudaryta bendro starto rikiuotė, kurioje persimaišys greičiausi 25 motociklai, automobiliai ir sunkvežimiai“, – „Superfiambalos“ išskirtinumą pabrėžė C. Brebbia. Po greičio ruožo automobilių ir sunkvežimių pilotų dar lauks 200 km lenktynės iki Čilesito, o motociklininkams ir keturračių pilotams reikės nuvykti į atskirą bivuaką netoli Fiambalos. Čia jie negalės pasinaudoti mechanikų paslaugomis. Dakaro ralyje dalyvauja jau tik 93 motociklininkai iš 139 pradėjusių šias lenktynes. Tai 33 proc. mažiau, nei pirmąją Dakaro dieną.