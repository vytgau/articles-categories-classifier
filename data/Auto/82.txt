„Eismas mums neįprasta kairiąja kelio puse, sudėtingos žiedinės sankryžos bei daugiau aklųjų zonų mažiau įgudusiam vairuotojui Didžiojoje Britanijoje ir taip yra iššūkis. Tačiau jau nuo šių metų pradžios šios šalies greitkeliuose kartu su instruktoriais leidžiama važiuoti ir besimokantiems vairuoti. Tai reiškia, kad nors ir su profesionalu pašonėje, tačiau greitkelyje gali pasitaikyti lėtesnių, ne tik teisės vairuoti, bet ir pakankamai įgūdžių neturinčių vairuotojų, tad kelyje pamatę automobilį paženklintą L raide išlikite budrūs“, – sako BTA Užsienio draudimo žalų reguliavimo skyriaus vyr. specialistas Giedrius Deveikis. Pasak jo, suprantama, kad britai dar mokymų metu nori padėti gerinti būsimųjų vairuotojų įgūdžius ir leisti jiems išbandyti save įvairiose eismo situacijose, tačiau Lietuvos vairuotojai privalo turėti omenyje šią aplinkybę ir eismą greitkeliuose stebėti dar atidžiau. Tuo tarpu Prancūzija siekia mažinti dėmesį blaškančių faktorių nulemtų eismo įvykių skaičių ir dėl to patikslino, ką reiškia sąvoka „vairuoti“. Nors toks pokytis gali skambėti keistokai, tačiau jo prireikė vairuotojams gudraujant ir masiškai naudojantis laisvų rankų įrangos neturinčiais mobiliaisiais telefonais bei išmaniaisiais įrenginiais. Nuo šiol vairavimas Prancūzijoje reiškia viską, išskyrus situacijas, kai transporto priemonė stovi specialioje mašinų stovėjimo aikštelėje ar pakelės vietoje, kurioje leidžiama stovėti. „Jei tokias nuostatas ignoruosite, galite būti nubausti 135 eurų dydžio bauda už neleistiną naudojimąsi mobiliuoju telefonu. Kita vertus, net ir nesant griežto reglamentavimo, keliaujant tikrai pravartu apsirūpinti laisvų rankų įranga, o navigacijos programėlėje dar prieš pajudant įvesti norimą kelionės tikslą bei įjungti jos garso pranešimus. Taip nereikės blaškytis ir atitraukti žvilgsnio nuo važiuojamosios kelio dalies spėliojant ir vis tikrinantis, kur sukti vairą“, – teigia G. Deveikis. Draudimo bendrovė BTA pernai Didžiojoje Britanijoje ir Prancūzijoje administravo daugiausiai transporto įvykių bylų, įskaitant ir lengvuosius automobilius, ir krovinines transporto priemones. Nesikeičia tendencija, kad didžiausia vidutinė žala išmokama Didžiojoje Britanijoje – čia ji pernai siekė 5,7 tūkst. eurų. Tuo tarpu Prancūzijoje vidutinė žalos išmoka buvo 3,5 tūkst. eurų. Pietų bei Vakarų Europos kryptimis iš Lietuvos vykstantys vairuotojai neišvengiamai kerta Lenkiją. Būtent čia intensyvūs, apkrauti keliai, vilkikų vairuotojų pamėgtos trasos nors ir neleidžia atsipalaiduoti mūsų šalies vairuotojams, tačiau pernai lengvieji automobiliai iš Lietuvos būtent Lenkijoje pateko į daugiausiai eismo įvykių. BTA specialistai atkreipia dėmesį, kad jeigu nepasisekė ir Lenkijoje pakliuvote į eismo įvykį, turėkite omenyje, kad jo detalių užfiksuoti būtinai turi atvykti policija. „Be to, Lenkijoje eismo įvykio metu kaltininkui yra išrašomas baudos kvitas, kurį būtina apmokėti vietoje, o atsakomybę gali padėti nustatyti ir liudininkų parodymai“, – sako G. Deveikis. Eurostato duomenimis, Europos Sąjungoje išlieka stipri tendencija, kai daugiau kaip 80 proc. keliautojų renkasi žemės transportą, o daugiau kaip 60 proc. pastarųjų – būtent motorines transporto priemones.