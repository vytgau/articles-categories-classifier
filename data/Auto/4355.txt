Dviems Lietuvos sportininkams ši trasa atnešė liūdnų naujienų. Ilgai pirmajame patikros punkte nepasirodęs Benediktas Vanagas sustojo trasoje, maždaug 30 km nuo starto. Lenktynininko komanda pranešė, kad greičiausiai jis susidūrė su sankabos išminamojo guolio gedimu ir buvo ieškoma sprendimų. Vėliau tapo aišku, B. Vanago situacija yra labai prasta, nes niekas negali jam padėti ir jis bando susitaisyti automobilį savarankiškai. O kad nebūtų viskas paprasta, prisidėjo ir blogiausios galimos gamtos sąlygos. Atnaujinta 08.55 val. Ekipažui bandė padėti „BOUCOU“ komandos sunkvežimio vairuotojai, tačiau po valandos bendro darbo kolegos išskubėjo toliau. „Trečia Dakaro diena. Benedikto ir Sebastiano bolidas susidūrė su techniniais nesklandumais. 30 kilometrų nuo starto dėl sankabos išminamo guolio gedimo nustojo veikti ir sankaba. „GeneralFinancing team Pitlane“ ekipažas buvo priverstas stoti trasoje ir nuiminėti greičio dėžę. Remonto metu užėjo smėlio audra, po jos – milžiniška liūtis. Apie 22 valandą Argentinos laiku (3 val. Lietuvos laiku) sutvarkius automobilį prieš tai kalnų trasoje buviusios išdžiuvusios upių vagos tapo nepervažiuojamomis upėmis. Per likusias 6 valandas pagal taisyklių reikalavimus tokiomis sąlygomis trasos įveikti nebuvo įmanoma, todėl ekipažui neliko kito sprendimo, kaip vykti į bivuaką neįveikus trasos. Galimai tai gali reikšti pasitraukimą iš lenktynių“, - rašoma lenktynininko profilyje. Daugiau informacijos Dakare lenktyniaujanti komanda praneš ekipažui pasiekus stovyklą, kol kas B. Vanagas su Sebastianu Rozwadowskiu dar kelyje.   „Kaip turbūt jau dauguma žinote, Benediktas Vanagas su Seb'u dėl labai rimto techninio gedimo strigo greičio ruožo pradžioje. Apie rezultatą šiemet, deja, bet galima jau pamiršti. Dar labai apsunkina padėtį tai, kad tik dalis sunkvežimių maršruto sutampa ir nėra galimybės nei vienam juos partempt visą privalomą distanciją, tad vyrukai visomis pastangomis bando remontuotis patys... Laukia labai ilga ir labai sunki naktis, bet tikrai tikiu, kad vyrai susitvarkys ir bent paryčiais grįš ir tęs sunkiausias pasaulyje lenktynes...“, – anksčiau pranešė B. Vanago komandos narys ir žinomas lenktynininkas Dainius Matijošaitis. Antanas Juknevičius etapą pradėjo 15.26 val. iš 23-osios vietos. Jis sėkmingai įveikė pirmąją greičio ruožo dalį ir jame užėmė 28-ąją vietą. Puikiai A. Juknevičius pradėjo ir antrąją greičio ruožo dalį, jis pamažu kilo aukštyn ir finišavo aukščiau už pirmoje vietoje šiame etape važiavusį, tačiau su techninėmis problemomis susidūrusį favoritą Nasserą Al–Attiyahą. A. Juknevičius etapą baigė 20-oje vietoje ir nuo lyderio atsiliko 1 val. 13 min. 8 sek. Bendroje įskaitoje jis užkopė į 21-ą vietą. „Įsivėliau pirmuose 20 km į lenktynes su bagiu ir taip jis mus uždulkino, nebemačiau kur važiuot, galvojau atsitrenksiu ir sustojau, ir užsėdau. Tai kasėm, pats šlykščiausias dalykas, dar ne į smėlį, bet feš–feš‘as, taip konkrečiai pasisodinom. Tai teko ir kojas panaudot, puikiai viskas veikė, labai greitai pasikėlėm, pasikasėm, pasidėjom ir išvažiavom. Bet sugaišom vis tiek 5 minutes. Svarbiausia, padangose orą nusileidau, nes matėm, kad jau visur feš – feš‘as, aš jau pagreičio neturėjau. Ir tada grandininė reakcija, išėjom į greitą, pradėjau lėkt, o ten akmenys, padangų neprisipūtėm. Ai, sakom, gal dar bus, bet numušėm priekinę padangą, tai dar ir ratą keitėm. Bet sumoj per 15 minučių viską susitvarkėm. Pradžioje buvo tikras Dakarinis etapas, sunku, karšta, smėlis, tarp krūmų vingiavimas, akmenys, labai sudėtingas, o paskui greitas, ralinis“, – iškart po etapo DELFI sakė A. Juknevičius. Vaidotas Žala turėjo išvažiuoti 15.54:30 val. Tačiau lenktynininkas pranešė, kad į startą vėluos, nes buvo taisomas jo automobilis. Tad lenktynes jis pradėjo jau atsilikdamas keliomis valandomis. Galiausiai jis įveikė pirmąjį patikros punktą ir važiavo 69-oje vietoje. 00:40 val Lietuvos laiku V. Žala pravažiavo ketvirtąjį kontrolės punktą, ir buvo pakilęs jau į 67-ą poziciją. Tačiau vėliau jo ekipažas vėl kažkur įstrigo. Atnaujinta 09.36 Panašu, kad V. Žala taip pat pasirinko tą patį sprendimą, kaip ir B. Vanagas, ir juda tiesiai į bivuaką. Vėlai vakare kalnuose netoli greičio ruožo praūžė nedidelė audra, gali būti, kad ir ji pablogino važiavimo sąlygas. Automobiliai Tarp lyderių vyko įtempta kova. Prasidėjus lenktynėms tempą diktavo praėjusių metų čempionas Stephanas Peterhanselis, tačiau po ketvirtojo patikros punkto jį aplenkė N. Al–Attiyahas. Vis dėl to lyderio pozicijomis N. Al–Attiyahas džiaugėsi neilgai trukus sportininkas neteko rato ir buvo priverstas stoti. Spręsdamas technines problemas jis sugaišo daugiau nei valandą. Nors galų gale finišą ir pavyko pasiekti, tačiau jį tiek šiame etape, tiek bendroje įskaitoje aplenkė net A. Juknevičius. Tiesa, vietoje esantis DELFI žurnalistas pranešė, kad N. Al–Attiyaho „Toyota Hilux“ finišo liniją kirto su trimis ratais. „Žaidimas baigtas... Bloga diena. Mums tiesiog nepasisekė. Užkabinome didelį akmenį ir visiškai sulaužėme ratą. Taip važiavome dar 80 kilometrų. Stojome remontuotis, bet nesugebėjome, nes neturėjome visų reikalingų detalių. Nusprendėme taip ir pasiekti finišą. Tai buvo klaida, bet, žinote, toks ir yra tas Dakaras. Puikiai važiavome, pirmavome, ir štai... Žiūrėsime, ar stipriai pažeista važiuoklė, ir tada spręsime, ką toliau daryti“, – apmaudo oficialiai Dakaro svetainei neslėpė katarietis. Trečiąjį Dakaro etapą laimėjo S. Peterhanselis, nuo jo 1 min. 54 sek. atsiliko Carlosas Sainzas. Ralio legenda Sebastienas Loebas liko trečias, jam iki lyderio pritrūko 3 min. 8 sek. Visi trys lenktynininkai yra komandos draugai, jie vairuoja „Peugeot 3008DKR“ automobilius. Tuo tarpu pagrindiniams lyderių konkurentams „Toyota" lenktynininkams ši diena susiklostė katastrofiškai. Tik vienintelis Nani Roma liko dešimtuke. Etapo rezultatai 1. PETERHANSEL (FRA) PEUGEOT 04:18:17 - - 2. SAINZ (ESP) PEUGEOT 04:20:11 00:01:54 - 3. LOEB (FRA) PEUGEOT 04:21:25 00:03:08 - 4. HIRVONEN (FIN) MINI 04:22:14 00:03:57 - 5. DESPRES (FRA) PEUGEOT 04:26:05 00:07:48 - 6. TERRANOVA (ARG) MINI 04:29:43 00:11:26 - 7. AL RAJHI (SAU) MINI 04:31:30 00:13:13 - 8. ROMA (ESP) TOYOTA 04:31:33 00:13:16 - 9. PRZYGONSKI (POL) MINI 04:38:15 00:19:58 - 10. CHABOT (FRA) TOYOTA 04:42:09 00:23:52 - ...... 20. JUKNEVICIUS (LTU) TOYOTA 05:31:22 01:13:05 ...... 31. AL-ATTIYAH (QAT) TOYOTA 06:35:55 02:17:38 Kol kas nei B. Vanagas, nei V. Žala lenktynių organizatorių neklasifikuoti konkrečioje pozicijoje, tačiau jiems suteikti laikai ketvirtadienio startui. Pagal juos B. Vanagas ketvirtąjį etapą turėtų pradėti iš 54-osios pozicijos 15.05 val. Lietuvos laiku, o V. Žala startuotų 15:13:30 iš 69-osios vietos. Tačiau tam šiems sportininkams reikia suspėti ne tik susiremontuoti automobilius, bet ir atvykti į etapo startą. Antanas Juknevičius ketvirtadienį lenktynes pradeda 22-as, 14.44 val. Varžybas turėtų tęsti 76 automobilių ekipažai. Bendra automobilių įskaita po trijų etapų   Motociklai Trečiadienio Dakaro etapas motociklininkams buvo itin sunkus. Dakaro jau tikrai nebetęs mažiausiai 7 sportininkai. Įspūdingai šiame etape pasirodė Joanas Barreda Bortas, jis startavo iš 9-osios pozicijos, tačiau jau po pirmojo patikros punkto buvo pats greičiausias ir lyderio pozicijos niekam neužleido iki pat finišo. Ne ką mažiau visus nustebino ir Pierro Alexandro Renet pasirodymas, prancūzas lenktynes pradėjo 20-as, tačiau finišavo 3-ioje vietoje. Tuo tarpu čempiono titulą ginantis ir antrajame etape dominavęs Toby'is Price'as susidūrė su rimtomis problemomis. Po pirmojo patikros punkto jis buvo nukritęs net iki 46-osios vietos, tačiau sugebėjo atsitiesti ir etapą baigė 9-as. Trečiojo etapo rezultatai Bendra motociklų įskaita po trijų etapų Sunkvežimiai Sunkvežimių įskaitoje trečiadienį laimėjo „Kamaz“ vairuojantis Eduardas Nikolajevas. Nors rusas startavo vos 10-as, jau po kelių patikros punktų jis išsiveržė į priekį. Antras liko čekas Martinas Kolomy, kuris po teisėjų skirtos baudos ir bendroje įskaitoje nukrito į antrą poziciją. Panašu, kad tarp šių dviejų sportininkų stebėsime labai įtemptą kovą. Bendra sunkvežimių įskaita po trijų etapų Keturračiai Keturračių įskaitoje šiandien taip pat buvo gausu netikėtumų. Etapą laimėjo Gastonas Gonzalezas, kuris startavo 12-as. Jis nuo pat pradžių išsiveržė į priekį ir niekam neužleido lyderio pozicijos. Nedaug nuo jo atsiliko Ignacio Casale, jis liko antras ir iki lyderio jam pritrūko 4 min. 41 sek. I. Casale išsaugojo pirmąją vietą bendroje įskaitoje. Bendra keturračių įskaita po trijų etapų Trečiadienį laukia ekstremalūs iššūkiai Sportininkų laukia ir nepastovi temperatūra. Argentinoje antradienį temperatūra buvo pakilusi net iki 46 laipsnių karščio, tuo metu aukštikalnėse ji vakare gali kristi ir iki nulio. „Šiandien – ta diena, kurios visi lenktynininkai sutartinai bijojo ir ruošėsi iš anksto. Nors greičio ruožas nėra pernelyg ilgas – 364 km, per šiuos kilometrus ir pervažiavimus pakilsime net į 4895 m aukštį ir tai padarysime gan greitai. Darius, kopdamas į kalnus, dažnai nemažai laiko praleidžia aklimatizuojantis skirtinguose aukščiuose, deja, šiandien tokios galimybės neturėsime – kilsime ir stebėsime, kas nutiks. O gali nutikti nesmagių dalykų – skaudanti galva, apetito praradimas, nuotaikos praradimas, sumažėjusios jėgos“, – prieš etapą sakė A. Juknevičius. „Aš jaučiausi gerai, nes karščius gerai pakeliu. Kaip minėjau, labiau neramina kalnai. Staigiai pakilti į 5 km aukštį mane neramina. Trūksta deguonies, galvą pradeda skaudėti, silpna“, – prieš trečiadienio etapą DELFI žurnalistui sakė A. Juknevičius. „Nepaisant to, šis etapas mums svarbus kitu atžvilgiu – prasideda pirmoji bekelė, o čia mes, priešingai nei dauguma klasikinio ralio mokyklos sportininkų, jausimės gerai nepaisant aplinkos trikdžių. Tikimės, jog gerai pernešime kalnus, technika veiks nepriekaištingai ir pasistengsime išnaudoti savo privalumus tokio tipo trasoje“, – trečiadienio rytą pridūrė Dakaro veteranas. „Aš turiu patirties Dakare su kalnais. Įprastai aš juos neblogai pernešu. Labai gerai jų neperneša niekas, nes yra niuansų. Ten niekam nėra lengva – vieniems truputį lengviau, kitiems gali būti taip, kad net negalės važiuoti. Aš prieš porą metų per greitą pakilimą ir nusileidimą per kalnus, visa laimė tai nebuvo greičio ruožas, turėjau tokį galvos skausmą, kad galvojau išprotėsiu. Visus kitus ketverius metus buvo daugiau mažiau normalu. Kadangi turiu tokią patirtį, tai nerimauju, bet žinau būdų pasiruošti. Mes geriame kursą vaistų, turime savo medikus, kuriais pasitikime. Mažiname skysčių kiekį organizme. Tai vienas esminių dalykų. Be to, 6 valandos prieš aukščiausią vietą, kai mes potencialiai galime turėti bėdą, išgeriame specialius vaistus, kurie mažina šalutinius reiškinius“, – DELFI atskleidė B. Vanagas. Tuo tarpu V. Žalai jau vakar buvo labai sunki diena ir nerami naktis: „Praėjusi naktis buvo pilna nerimo. Įveikus trečdalį trasos, susidūrėme su elektros sistemos gedimais: neveikė valytuvai, pasikalbėjimo įranga, galiausiai pradėjo šlubuoti variklis. Taip pat turėjome problemų su generatoriumi. Nakčiai bitutę perdavėme į mechanikų rankas.“ Gana žalią peizažą šiame etape greitai keistė kalvos ir kalnai, pusdykumės ir karščiu alsuojantys slėniai su išdžiuvusių upių vagomis, be to prasidėjo ir pirmosios bekelės atkarpos. Lenktynininkų laukė itin staigus pakilimas į kalnus. Nuo 180 m virš jūros lygio Dakaro dalyviai nusileido į kone nulinį ir tuomet šovė į daugiau nei 4 km aukštį. Sportininkai startavę San Migelyje de Tukumane finišavo San Salvadore de Chuchujyje. Bendras dienos maršrutas – 780 km, iš jų 364 km – greičio ruožas. Ketvirtadienį lenktynininkams vėl teks kopti į kalnus – ketvirtojo etapo trasos vidutinis aukštis – 3500 m virš jūros lygio. Iš viso aukštikalnėse ketvirtadienį sportininkai įveiks 521 km ir po jų atsidurs jau trečiojoje Dakaro šalyje – Bolivijoje.