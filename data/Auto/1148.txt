Lietuvoje šiemet sausį–lapkritį parduoti 6495 nauji sunkvežimiai – 14 proc. daugiau nei 2016 metais tuo pačiu metu, kai parduoti 5695 sunkvežimiai. Spartesnis sunkvežimių augimas fiksuotas Kipre (61,5 proc.), tačiau ten šiemet parduoti vos 63 sunkvežimiai, ir Estijoje – 18,9 proc. iki 964. Latvijoje sunkvežimių pardavimai šiemet sumažėjo 3,7 proc. iki 1355. Vien lapkritį, palyginti su praėjusių metų lapkričio mėnesiu, sunkvežimių pardavimai Lietuvoje padidėjo 6,3 proc. iki 390, Latvijoje – 43,2 proc. iki 179, Estijoje – 94 proc. iki 97. Visoje ES šių transporto priemonių pardavimai ūgtelėjo 1,1 proc. iki 273,8 tūkstančių. Viso komercinio transporto, įskaitant autobusus bei lengvuosius sunkvežimius, pardavimai Lietuvoje šiemet išaugo 14,7 proc. iki 9,9 tūkst., Latvijoje – smuko 1 proc. iki 3,5 tūkst., Estijoje – padidėjo 11,1 proc. iki 5,2 tūkstančio. Visoje ES komercinio transporto rinka per metus padidėjo 3,9 proc. iki beveik 2,2 milijonų.