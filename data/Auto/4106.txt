Tačiau šįkart kompanija sukūrė šį tą, kas kiekvieną naują „Audi“ automobilį gali paversti unikaliu pagal savo šeimininko skonį. Tai – įvairių atvaizdų piešimas ant įvairių kėbulo detalių. Bet technologija, žinoma, ne tokia paprasta kaip atrodo iš pirmo žvilgsnio. Iš tiesų, niekas šių paveikslėlių ant „Audi“ automobilių nesiruošia kurti dažų pagalba. Tai būtų labai nepraktiškas sprendimas dėl kelių priežasčių. Visų pirma, žinoma, gamybos procesas būtų gana sudėtingas ir brangus. O ir automobilio savininkui vienas simbolis ar paveikslėlis ant jo mašinos sparno gali nusibosti. Kita vertus, žmogus galėtų naudotis specialiais lipdukais, bet jie atrodo pigiai ir dažnai būna labai prastos kokybės. Todėl „Audi“ sukūrė gana įdomią technologiją, kuri įvairius simbolius atvaizduoja tik pačiame lako paviršiuje. Taigi, jei naujo automobilio pirkėjas pageidaus, „Audi“ jo pasirinktą simbolį atvaizduos ant kurios nors automobilio kėbulo plokštės. Teigiama, kad simbolis gali būti bet koks, svarbu tik tai, kad jis nepažeistų trečiųjų šalių autorinių teisių. Kol kas taip bus galima pagražinti tik R8 superautomobilio oro paėmimo angų apdailą, tačiau greitai simbolius bus galima išgraviruoti ir ant kitų modelių kėbulų. Kaip veikia ši technologija? Iš pradžių automobilis nudažomas ir nulakuojamas. Tuomet ant jo užklijuojamas automobilio pirkėjo pasirinkto atvaizdo šablonas ir ant jo purškiama specialūs milteliai. Rezultatas – tik pačiame lako paviršiuje palikta žymė, kurią, kaip teigiama, vėliau galima nupoliruoti. Kitaip tariant, šis simbolis atrodo matinis ir yra ryškiai matomas, kai likusi automobilio kėbulo dalis yra blizgi. Technologija šiuo požiūriu yra unikali. Atvaizdai bus visiškai atsparūs atmosferos poveikiui ir automobilio plovimui, priešingai nei pigūs klijuojami lipdukai. Kita vertus, įdomu, kiek naujų automobilių pirkėjų šiuo pasiūlymu susidomės.