Šiovdės mieste veikiančios variklių gamyklos šildymo sistema iš kitų išsiskirs tuo, jog nė trupučio neterš aplinkos. Skelbiama, kad šildymui bus deginamos atliekos, biomasė ir perdirbtas biokuras. Verta prisiminti ir faktą, kad „Volvo“ nuo 2008 metų visą elektrą Europoje esančioms gamykloms pasigamina išskirtinai vien iš atsinaujinančių elektros šaltinių. „Tai labai svarbus įvykis tiek konkrečiai Šiovdės gamyklai, tiek visai „Volvo“ bendrovei. Rūpestis aplinka ir taršos mažinimas – esminės mūsų verslo vertybės. Kartu su planais nuo 2019 metų elektrifikuoti visus naujus „Volvo“ gaminius, klimato neteršiantys gamybos procesai pastebimai sumažins anglies dvideginio emisijas ir taip veiksmingai prisidės prie kovos su klimato kaitos problema“, – teigia „Volvo“ darnaus vystymosi vadovas Stuartas Templaras. Automobilių gamintojo planuose – užtikrinti, kad visas gamybos procesas bet kuriame pasaulio kampelyje nedidintų anglies junginių koncentracijos (kitaip tariant, visos bendrovės gamyklos turėtų pasiekti gamyklos Šiovdėje pavyzdžiu). Remiantis bendrovės prognozėmis, tai ketinama padaryti iki 2025 metų. „Volvo“ ne vienintelis toks automobilių gamintojas, susirūpinęs aplinkos apsauga. Štai BMW taip pat paskelbė apie planus iki 2020 metų pasirūpinti, kad visi bendrovės gamybos procesui reikalingi ištekliai būtų gaunami iš atsinaujinančių energijos šaltinių. „Didesnis energijos našumas – tai mūsų svarbiausias prioritetas. O visą reikalingą energiją planuojame gauti tik iš atsinaujinančių energijos šaltinių“, – tvirtina „Volvo“ gamybos vadovas Javieras Varela. Šiovdės gamykla – viena iš svarbiausių ne tik „Volvo“ lengvųjų automobilių, bet ir vilkikų gamybos grandinėje. Ji pelnytai įvardijama kaip didžiausias miesto darbdavys: čia dirba daugiau nei 4 tūkst. iš 70 tūkst. miesto gyventojų.