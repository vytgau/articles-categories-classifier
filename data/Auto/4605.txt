Kaip rašoma pranešime žiniasklaidai, ilga, klastinga, pusiau apledijusi, pusiau apsnigta, o vietomis net sausa sprinto trasa viliojo greičio fanus labiau nei medus lokius. Saulei vos pakilus virš kuproto „Nemuno žiedo“ reliefo į startą stojo priekine ašimi varomi pilotai, o Tomas Michailovinas, Artūras Lipavičius ir Edvinas Sabalys trasą įveikė greitai ir darydami mažiausiai klaidų, tad renginio organizatorių „Tėvas Racing“ buvo apdovanoti prizų gausa. Rytui traukiantis ir saulei ritantis per dangų, o trasą karts nuo karto pravalant „Sprint Taxi“ šėliojusiam Ignui Gelžiniui, liudininkų parodymais, trasoje išsirykiavo visi dar krutantys Lietuvoje „E36“ laidos BMW automobiliai ir dar keletas kitokių. Net į tris grupes suskirstyti galine ašimi varomų automobilių savininkai šypsojosi ir džiaugėsi slidžia ir efektingą vairavimą skatinančia trasa. Mažiausiai efektingi, tačiau patys efektyviausi buvo Ramūnas Brazaitis, Andrius Miglinas, bei Vytautas Venclovas, kurie dėl savo sugebėjimų taip pat neišvengė prizų iš „Tėvas Racing“ rankų.  Artėjant vakarui trasoje susirinko ledo ir sniego karaliai – visais varomais ratais ginkluotų automobilių savininkai. Įkvėpti senokai Lietuvą lankiusios tinkamos žiemos, bei „Colin McRay Rally“, jie negailestingai taškė likutinį trasos sniegą ir demonstravo savo pranašumą prieš žiemą. Pranašiausi buvo Kęstutis Šlapkauskas, Vidmantas Jankūnas ir Tadas Petronis. Mėgėjams baigus savo pasirodymą, o dienos šviesai palikus Kauno rajono klonius ir lygumas, prie starto linijos stojo profesionalai. Padalinti į dvi klases, žibant sniego likučiams, jie skrodė trasos tamsą, demonstruodami ne tik savo gebėjimus, bet ir drąsą. Tarp viena ašimi varomų automobilių greičiausi buvo Justas Simaška, T. Michailovinas ir E. Sabalys, tarp abiejomis ašimis: Paulius Novakas, Vincas Gerdžiunas ir Modestas Gedvygas – „netikėtai“, visi jie vairavo „Subaru“ markės automobilius. Tuo tarpu slalomo aikštelėje taip pat virė aistros. Labiausiai kraują virino naujai pristatytos „Suzuki taurės“ rungtis – čia visi dalyviai į trasą keliavo tuo pačiu automobiliu, tad rezultatus rodė gebėjimai, o ne technika. Greičiausias už „Tėvas Racing“ komandos „Suzuki Swift“ vairo buvo Vilmantas Frolovas, jam įkandin E. Sabalys ir Vytis Pauliukonis. Žiemai tik įsibėgėjant, o autosporto entuziastams tingiai ieškant nakvynės, panašu, kad realybe virsiančiam žiemos raliui, „Tėvas Racing“ siūlo dar kartą susibėgti į „Nemuno žiedą“ jau gruodžio 18-tą dieną, taip išvengiant šanso išleisti visas „žiemos linksmybių biudžeto“ eilutės lėšas žmonos SPA procedūroms.