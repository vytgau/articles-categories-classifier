Po mėnesį trukusių pirmojo Lietuvos virtualių žiedinių lenktynių „Neste Dream 2 Drive“ čempionato atrankų iš 420 dalyvių į pusfinalius pateko 16 greičiausių vaikinų. Sekmadienį vykusiame pusfinalyje varžėsi 2-jų grupių dalyviai. Jie demonstravo savo talentą sprinto tipo lenktynėse Poznanės „Tor Poznan“ trasoje. Pirmoje grupėje susitiko TOP16 lyderis Martynas Sidunovas iš Vilniaus, penktąją vietą atrankoje užėmęs Tauras Gudinavičius iš Kauno, kėdainietis Arūnas Linkevičius pademonstravęs dvyliktą laiką ir paskutiniuoju į TOP16 patekęs Dominykas Ečinas iš Vilniaus. Visus keturis važiavimus tarp lenktynininkų vyko tokia įtempta kova, kad teisėjams reikėjo įsikišti net keletą kartų. Vis dėlto visus tris važiavimus užtikrintai laimėjo M. Sidunovas ir tik paskutiniajame grupės važiavime neteko galimybės susižerti maksimalų 40 taškų kraitį. 37 sprinto lenktynėse uždirbti taškai suteikė jam kelialapį į finalą. Po važiavimo M. Sidunovas prisipažino, kad ryte prie namų elektrine žoliapjove pjovė pievelę ir tai leido jam pasiekti olimpinę ramybę. Antroji vieta pirmojoje grupėje atiteko T. Gudinavičiui (31 taškas), jam iš paskos „ant pakylos“ atėjo D. Eičinas (30 taškų). Garbinga ketvirtoji vieta teko A. Linkevičiui (26 taškai).  Antrosios grupės važiavimas aiškaus lyderio neturėjo ir čia viskas sprendėsi tik paskutiniuosiuose ratuos. Čia veidrodėlis į veidrodėlį lenktyniavo iš Klaipėdos atvažiavę Matas Mendelis (2 pozicija TOP16) ir Mantas Baužys (6 pozicija TOP16). Grupėje taip pat važiavo tauragiškis Gvidas Okas (11 pozicija TOP16) ir Jurijus Lapo (15 pozicija TOP16) iš Elektrėnų. Kiekviename važiavime išryškėdavo vis naujas lyderis. Faktas, kad antrosios ir trečiosios vietos nugalėtojai surinko po tiek pat taškų, tai tik patvirtina. Antrosios grupės nugalėtoju ir antruoju čempionato finalininku tapo jaunasis M. Mendelis su 34 taškais. Klaipėdietis prisipažino, kad lygiai taip pat kaip M. Sidunovas jis prieš atvažiuodamas į Vilnių vakare pjovė žolę prie namų. Panašu, kad tai tapo šių važiavimų laimingu ritualu. Jam iš paskos išsirikiavo po 32 taškus surinkę M. Baužys ir G. Okas. 26 taškus užtarnavęs J. Lapo liko ketvirtas. Gegužės 28 d. prasidės antrasis pusfinalių ciklas. Jo transliacijas bus galima stebėti tą pačią dieną 18 val. Po šio pusfinalio, visi nugalėtojai susitiks finale. Išlaikę Lietuvos automobilių sporto federacijos paruoštą teorijos egzaminą geriausi lenktynininkai finale kovos dėl galimybės išpildyti savo svajonę – užimti vietą „Tauras Racing“ lenktynių komandoje ir skrieti su „Mazda RX-8“ tikrose trasose. 