„Šiemet fiksuojame pirkimo internetu augimo šuolį ir matome tendenciją, kad jauni žmonės visus reikalus, kuriuos tik gali, stengiasi sutvarkyti internetu. Matome, kad kiekvieną mėnesį daugėja žmonių, išmaniuosius įrenginius naudojančių ne tik naršymui naujienų portaluose ar susirašinėjimui socialiniuose tinkluose. Itin sparčiai didėja poreikis draudimo paslaugą greitai ir kokybiškai įsigyti bet kuriuo paros metu, nežiūrint kliento buvimo vietos“, – kalbėjo draudimo bendrovės „Gjensidige“ skaitmeninių kanalų vystymo vadovas Redas Perminas. Pasak jo, populiariausia draudimo paslauga, kurią Lietuvos gyventojai įsigyja internetu, yra privalomasis transporto priemonių civilinės atsakomybės draudimas. 9 iš 10 įsigijusių šį draudimą internetu, kitąmet vėl renkasi elektroninį pirkimą. Taip pat ši vasara parodė, kad keliaudami žmonės vis dažniau išsiverčia be draudimo konsultanto paslaugų ir patys apsisprendžia, kokia draudimo paslauga kelionėje jiems yra tinkamiausia ir ją internetu įsigyja per kelias minutes. R. Permino teigimu, užsukę į draudimo bendrovės puslapį žmonės nenori, įsigydami paslaugą, užtrukti ilgiau nei 5 minutes. „Elektroninės draudimo paslaugų sistemos yra atsakingai apgalvojamos, kad būtų išvengta klaidų ir nesusikalbėjimų. Taip pat stengiamės, kad pati sistema šiek tiek pagalvotų už jos vartotoją. Nuo šiol mūsų klientai internetu galės apsidrausti ir savo būstą. Nusprendėme kliento galvos nekvaršinti ir pirkimo procesą padarėme itin paprastą“, – sakė R. Perminas. Tikimasi, kad internetu pradėta teikti turto draudimo paslauga draustis šiuo būdu paskatins daugiau vyresnių žmonių. Taip pat, keičiantis demografiniam mūsų šalies žemėlapiui, bus patogi iš Lietuvos išvykusiems emigrantams. Dažnai jie čia palieka butus, namus ir kitą turtą, kurį tik periodiškai gali prižiūrėti artimieji.