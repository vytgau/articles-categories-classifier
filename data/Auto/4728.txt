Tačiau svarbiausia elektromobilio naujiena slypi jo baterijose. Anot gamintojo, dabar „e-Golf“ vietoje 24,2 kWh talpos baterijos bus montuojamas 35,8 kWh akumuliatorius, tad vienu įkrovimu „e-Golf“ įveikiama distancija išaugo 50 procentų: nuo 134 iki 200 kilometrų. Tokiu būdu „Volkswagen e-Golf“ tampa konkurencingas „Ford Focus Electric“ bei „Nissan Leaf“ modeliams, nors dar negali girtis tokiais skaičiais, kaip, tarkime, „Chevrolet Bolt EV“, sugebantis įveikti net dvigubai didesnį kelią. Tačiau nuvažiuojamas atstumas dar nėra visos gerosios žinios šios Vokietijos markės gerbėjams – „e-Golf“ tapo ir šiek tiek galingesnis: vietoje anksčiau buvusių 115 AG dabar deklaruojama 134 AG, o maksimalus sukimo momentas paaugo nuo 270 iki 290 Nm. Nuo 0 iki 100 km/val. dabar elektrinis „Golf“ įsibėgės per 9,8 sek., tačiau maksimalus jo greitis primena, jog tai elektromobilis – 150 km/val.