Italijos ypač galingų automobilių gamintojas, 2016 metais atsiskyręs nuo korporacijos „Fiat Chrysler Automobiles“, planuoja praplėsti gamybą ir nuo 2018 metų dvigubai pailginti surinkimo cechų darbą, t. y. sudaryti dviejų pamainų grafiką, nes tiekimo rodikliai netrukus pasieks užsibrėžtą 9 tūkst. transporto priemonių skaičių, ir tai padaryti pavyks metais anksčiau nei planuota. Apie tai prasitarė gerai su situacija susipažinę šaltiniai, panorę likti neįvardyti, nes žinia dar nepaviešinta. „Ferrari“ atstovas spaudai, kaip rašoma europe.autonews.com, šios informacijos nekomentavo. Gamybos plėtra susijusi su įmonės generalinio direktoriaus Sergio Marchionne planais užsitikrinti didesnį pelną, o tai padaryti pavyktų praplėtus „Ferrari“ siūlomą asortimentą, tačiau nenustojus tiekti ekskliuzyvių modelių, kurių kainos pradedamos skaičiuoti nuo 200 tūkst. JAV dolerių (beveik 170,5 tūkst. eurų). Kitų metų pradžioje S. Marchionne ketina pristatyti naujausią automobilių gamybos įmonės strategiją. Dar rugpjūtį buvo kalbama apie tai, kad metiniam pardavimui viršijant užsibrėžtą 10 tūkst. automobilių limitą, „Ferrari“ nutarė pirmą kartą pasiūlyti savos gamybos miesto visureigį. Anot informaciją perdavusių šaltinių, iki 2022 metų įmonės veiklos pajamas planuojama padidinti iki maždaug 2 mlrd. eurų.