„Ketvirtos kartos A klasė apibrėžia modernią prabangą kompaktinėje klasėje. Kad tai padarytume, pasirinkome bekompromisį dinamiško dizaino ir intuityvaus valdymo konceptą, – teigia Britta Seeger, „Daimler AG“ valdybos narė, atsakinga už „Mercedes-Benz“ automobilių pardavimus. – Kartu su nauja MBUX, „Mercedes-Benz User Experience“, mes sukuriame visiškai naują valdymo patirtį.“ Gamintojo tikinimu, naujoji A klasė pakelia kartelę kompaktiniams automobiliams, išsiskirdama modernia prabanga ir revoliuciniu interjero dizainu, kuriame vartotojo sąsaja perkeliama į skaitmeninį amžių. A klasės modeliai – pirmieji „Mercedes-Benz“ automobiliai, turėsiantys visiškai naują multimedijos sistemą „Mercedes-Benz User Experience“ (MBUX). Unikali šios sistemos funkcija – dirbtinis intelektas, kuris suteikia jai galimybę mokytis. MBUX galima individualizuoti ir pritaikyti kiekvienam vartotojui. Taip pat ši sistema išsiskiria skydeliu su didelės raiškos jutimui jautriais ekranais, navigacija su papildytos realybės technologija, išmaniu balso valdymu, kuris aktyvuojamas žodžiais „Hey, Mercedes“. Puristinis paviršių akcentuojantis A klasės dizainas – kitas žingsnis „Mercedes-Benz“ „Sensual Purity“ dizaino filosofijoje. Akcentuojamas progresyvus automobilio priekis, plokšti LED žibintai su chromuotais elementais ir „Mercedes“ žvaigžde. Variklio gaubto priekis žemesnis nei ankstesniame modelyje – taip pabrėžiamas dinamiškumas ir sportiškumas.  Kaip tvirtinama pranešime, naujojo modelio interjeras pasikeitė neatpažįstamai. Naujosios A klasės interjero architektūra, kontrolės ir atvaizdavimo sistema išsiskiria iš kitų šio segmento automobilių. Prietaisų skydelis padalintas į dvi trimates horizontalias dalis. Apatinė dalis vizualiai atskirta nuo pagrindinio prietaisų skydelio korpuso ir sukuria „plūduriavimo“ įspūdį. Siekiant sustiprinti šį efektą galimas papildomas apšvietimas, akcentuojantis laisvai erdvėje besilaikančios struktūros įspūdį. Sportinės oro angos su turbinos išvaizdos elementais – dar vienas išskirtinis interjero bruožas. Naujoje A klasėje taip pat pritaikyta daugelis kitų detalių, kai kurios jų – iš prabangiausių „Mercedes-Benz“ modelių. Pavyzdžiui, naudojamas daugiafunkcis vairas, montuojamas S klasės automobiliuose. Priekinės sėdynės taip pat aprūpintos komfortą sukuriančiomis galimybėmis, atkeliavusiomis iš aukštesnių segmentų: sėdynių klimato kontrolė, masažo funkcija bei prie vairuotojo ar keleivio anatomijos individualiai prisitaikančios „Multicontour“ sėdynės. Visi A klasės modeliai aprūpinti naujais, efektyviais dyzeliniais ir benzininiais varikliais. Iš pradžių rinką pasieks automobiliai su trimis galimais variklių pasirinkimais: – benzininis A 200 (120 kW/163 AG, 250 Nm; su 7G-DCT dvigubos sankabos pavarų dėže (kombinuotos degalų sąnaudos 5.1 l/100 km, kombinuota CO2 emisija 120 g/km) arba šešių bėgių mechanine pavarų dėže (kombinuotos degalų sąnaudos 5.6 l/100 km, kombinuota CO2 emisija 133 g/km); – benzininis A 250 su 7G-DCT dvigubos sankabos pavarų dėže (165 kW/224 AG, 350 Nm; kombinuotos degalų sąnaudos 6.0 l/100 km, kombinuota CO2 emisija 141 g/km); – dyzelinis A 180 d su 7G-DCT dvigubos sankabos pavarų dėže (85 kW/116 AG, 260 Nm; kombinuotos degalų sąnaudos 4.1 l/100 km, kombinuota CO2 emisija 108 g/km). „Mercedes-Benz“ Lietuvoje atstovaujanti bendrovė „Silberauto“ skelbiasi jau priimanti išankstinius naujų A klasės automobilių užsakymus. Jų gamyba prasidės kovą, o automobiliai rinką pasieks gegužės mėnesį.