Anot gamintojų, naujasis „Peugeot Rifter“, lyginant su jo pirmtaku „Partner“, skiriasi ne tik pavadinimu, bet ir į naują lygį iškeltu viso modelio dizainu ir funkcionalumu. Naujasis modelis taip pat turi vairuotojui skirtą modernų „Peugeot i-Cockpit“ kokpitą, jau pažįstamą iš kitų šio prekės ženklo naujų modelių. „Peugeot“ žada, kad ant naujos platformos sukonstruotas „Rifter“ yra patvarus, universalus ir praktiškas automobilis, kurį dabar galima įsigyti dviejų kėbulo ilgių, penkiavietį arba septynių vietų. Taip pat, pasirinkimas išsiplėtė daugybe naujosios kartos technologijų ir efektyvių variklių. Daugiau pasirinkimų, tarp jų – ir 4x4 Naująjį „Peugeot Rifter“ dizainą pabrėžia naujoviški modelio priekiniai žibintai ir vertikalios apdailos grotelės. Priekinių LED žibintų šviesų braižas suteikia automobilio priekinei daliai savitumo, o galinius žibintus tradiciškai įkvėpė trys liūto nagai. Automobilio savitumą papildo įvairios korpuso detalės, kurias lėmė visureigio savybės: didelė prošvaisa, dideli ratai ir paplatinti purvaskydžiai bei buferiai. Jei dažnai pasikviečiate draugų ir reikia didesnės bagažinės, dabar galite įsigyti 35 cm ilgesnę „Rifter“ versiją. Tie, kurie pageidauja stilingesnės ir išskirtinės automobilio išvaizdos, dabar galės įsigyti aukščiausios klasės „GT-Line“ versiją. „Peugeot Rifter“ vairuotojo darbo vieta tapo šiuolaikiška, joje panaudotos naujoviškos technologijos ir aukštos kokybės apdaila. Čia sumontuotas kompaktiškas vairas, 8 colių jutiklinis ekranas ir nuolat vairuotojo regėjimo lauke esantis aukščiau įmontuotas prietaisų skydelis.  Važinėti gamtoje padės patobulintos „Advanced Grip Control“ sukibimo valdymo sistemos režimai (įprastas, sniego, purvo, smėlio, išjungtos ESP), taip pat, specialios „Mud & Snow“ padangos bei važiavimo į pakalnę pagalbos sistema. Bendradarbiaudami su specialiųjų bekelės versijų gamintoju „Dangel“ prancūzai dabar gali pasiūlyti „Rifter“ modelyje ir keturių varomųjų ratų versiją. 5 varikliai ir 3 pavarų dėžės Naujojo „Rifter“ asortimentas apima du benzininius 1,2 litro „PureTech“ tūrio variklius, kurių galia siekia 110 ir 130 arklio galių, taip pat, tris 1,5 litro „BlueHDi“ 75, 100 ir 130 arklio galių dyzelinius variklius, atitinkamai derinamus su 5 ir 6 greičių mechaninėmis pavarų dėžėmis arba 8 greičių automatine pavarų dėže. Visi varikliai atitinka Euro 6.2 išmetamųjų teršalų standartus ir sunaudoja mažai degalų. „Peugeot“ teigia naujame modelyje pasiūlysiantis daug naujų technologijų, kai kurios iš jų bus pirmą kartą įdiegtos šiame segmente. Tarp naujovių: elektrinis stovėjimo stabdys, adaptyvi greičio valdymo sistema su sustabdymo funkcija, greičio ribojimo ženklų atpažinimo funkcija, aktyvi įspėjimo apie nukrypimą nuo eismo juostos sistema, vairuotojo dėmesingumo stebėjimo sistema, automatinė avarinė stabdymo sistema, priekabos stabilumo valdymo sistema, automatiškai persijungiančios artimosios/tolimosios šviesos, galinė 180 laipsnių statymo pagalbos sistemos kamera, nematomų zonų stebėjimo sistema ir beraktė įsėdimo ir variklio paleidimo sistema. Automobilyje taip pat sumontuoti 8 colių įstrižainės jutiklinis ekranas, 3D navigacijos sistema, yra „Bluetooth“ jungtis, du USB lizdai, belaidis telefono įkroviklis bei užtikrintas suderinamumas su mobiliaisiais įrenginiais per „Apple Carplay“ ir „Android Auto“.  Išsaugojo funkcionalumą Naująjį „Rifter“ gamintojai siūlys dviejų kėbulo ilgių – 4,40 m arba 4,75 m. 5 ir 7 vietų versijas galima įsigyti su abiem kėbulo ilgiais. Ant antrosios eilės sėdynių galima pritvirtinti vaikų kėdutes, o „Magic Flat“ sistema leis sėdynes sulenkti. Ilgesniosios versijos trečiosios eilės sėdynes galima paslinkti pirmyn ir atgal, jas galima visiškai išimti. Priekinio keleivio sėdynę taip pat galima sulankstyti. Bagažinės dydis dabar sieks nuo 775 iki net 4000 litrų, be to, automobilis turi daug išmanių dėtuvių, kurių talpa kartu siekia 186 litrus. Modelyje ir toliau montuojamos stumdomos šoninės durys, palengvinančios įsėdimą į automobilį, didelėse bagažinės duryse yra atidaromas langas. Naujojo modelio kainos kol kas dar neskelbiamos.