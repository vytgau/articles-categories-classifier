Kaip rašoma pranešime žiniasklaidai, šalies sportininkai ir jų treneriai, komandų vadovai, žinoma, didžiausias viltis puoselėja su pamėgtomis, didžiausiomis Baltijos regione „ENEOS 1006 km lenktynėmis“, kurios vyks liepos 19-22 dienomis Palangoje ir ženklins Baltijos šalių žiedinių lenktynių čempionato pusiaukelę, bei šių batalijų finišą rugsėjo 23-24 dienomis paskelbsiančiomis „Auto24Ring“ trasoje (Estija) vyksiančiomis 1000 km lenktynėmis. Jas rengti pirmą kartą patikėta septyniolikos maratoninių lenktynių Palangoje patirtį turinčiai VšĮ „Promo Events“. „Šis pasitikėjimas mus, be abejo, ne tik džiugina, bet ir įpareigoja, – sako „Promo Events“ direktorius Darius Jonušis. – Tačiau per 17 metų įgyta ilgų nuotolių lenktynių organizavimo ir rengimo patirtis, glaudus bendradarbiavimas su šalia Pernu esančios „Auto24Ring“ trasos šeimininkais, aktyvus sportininkų dėmesys varžyboms leidžia tikėtis, jog ir lenktynės Estijoje įgys savo aurą ir taps tokiomis pat patraukliomis, kaip ir Palangoje“. Pasak D. Jonušio, norėdami patraukti lenktynininkų dėmesį, varžybų organizatoriai privalo kasmet pateikti sportininkams ir komandų vadovams viliojančių naujovių. Neabejotinai viena patraukliausių šiemetinių naujovių maratoninėse „ENEOS 1006 km lenktynėse“ Palangoje ir 1000 km maratone „Auto24Ring“ trasoje bus privalomos vienodos „Hankook“ padangos, kurias tiesiogiai tieks jų gamintojai. „Didžiuojamės užsimezgusia partneryste tarp „Promo Events“ bei „Hankook Tire Europe“ ir tapę išskirtiniais padangų tiekėjais. Mums garbė dalyvauti dvejose turbūt prestižiškiausiose žiedinėse lenktynėse Baltijos šalyse, o kartu ir puiki proga supažindinti su savo produktais šių šalių vartotojus. Esame įsitikinę, kad visi lenktynininkai bus patenkinti mūsų produkcija,“ – tvirtino „Hankook Tyre Europe“ kompanijos automobilių sporto padalinio vadovas Manfredas Sandbichleris. Lenktynių organizatoriaus D. Jonušio nuomone, kontraktas su „Hankook“ gamintojais ne tik dar labiau suvienodins sportininkų galimybes, bet ir leis komandoms sutaupyti lėšų, o be to išvaduos nuo bereikalingų rūpesčių renkantis padangas. Korėjietiškų padangų gamintojai į Palangą bei Pernu atveš kelis konteinerius dviejų rūšių padangų. Tai puikiomis sukibimo savybėmis ant sausos trasos pasižyminčios, išimtinai tik sportui skirtos „slick“ tipo padangos ir šlapiai dangai pritaikytos lietaus padangos. „Susitarėme, jog komandos šias padangas galės įsigyti ir varžybų vietoje, nebus jokių pasirinkimo trukdžių bet kokio dydžio ratlankiams, – sako D. Jonušis. – O svarbiausia, kad lenktynėse dalyvaujančioms ekipoms už bolidų „apavą“ nereiks mokėti, kol padangos nebus sumontuotos ant ratlankių“. Taigi, bet kuri komanda, prieš lenktynes įsigijusi didesnį kiekį padangų, tačiau dėl bet kurių priežasčių per lenktynes jų nepanaudojusi, jas galės grąžinti tiekėjams taip nepatirdama jokių nuostolių. Suprantama, bet kokia naujiena reikalauja specifinių žinių. Lenktynių organizatoriai iš „Promo Events“ džiaugiasi, jog padirbėta ir šia linkme. Kovo 22 d. Kaune rengiamas seminaras, kuriame bus gvildenama daugybė aspektų, kaip maksimaliai išnaudoti lenktyninių padangų galimybes. Seminare dalyvaus ir savo patirtimi dalinsis du itin patyrę lenktynių inžinieriai, daug metų dirbantys su tokiomis žiedinių lenktynių serijomis, kaip DTM, „Formula 3“, TCR ir kitomis bei įvairiomis ilgų distancijų taurės varžybomis. „Hankook Tire Europe“ vyriausiasis inžinierius Thomasas Baltesas su seminaro dalyviais diskutuos apie daugeliui ekipų itin aktualų komandos inžinieriaus vaidmenį pasirenkant teisingą automobilio reguliavimą, o jo kolega, inžinierius Andre Weberis dalinsis sukaupta patirtimi apie lenktynininko vaidmenį teisingai išnaudojant padangų galimybes.