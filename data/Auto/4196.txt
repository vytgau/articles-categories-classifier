Tolygiai augantis „Mazda“ automobilių pardavimas leido įmonei atsirėžti papildomą 1,5 proc. Senojo kontinento rinkos dalies. Klientų pasirinkimo varžybose užtikrintai pirmavo miesto visureigiai: tarp Japonijos gamintojo modeli7 „Mazda CX-5“ neužleido populiariausiojo pozicijų, jam ant kulnų lipo „Mazda CX-3“ – jiedu sudarė beveik pusę europinės koncerno apyvartos. „Mazda CX-3“ ir rodsterių „MX-5“, palyginti su 2015 m., pernai parduota daugiau nei dvigubai. Tarp nacionalinių Europos rinkų Portugalija susišlavė visus laurus – čia užfiksuotas rekordinis 80 proc. augimas, Italijoje – 53 proc., Airijoje – 35 proc. šuolis. Pirmavo kompaktiškas „Mazda3“ ir flagmanas „Mazda6“. Išaugęs transporto priemonių asortimentas pardavimą didino ir Belgijoje – čia „Mazda“ automobilių nupirkta 26 proc. daugiau negu užpernai. Čekijoje, Suomijoje, Prancūzijoje, Vengrijoje, Lenkijoje, Slovėnijoje, Ispanijoje ir Švedijoje pardavimas pakilo apie 20 proc., Vokietijoje – 9 proc., Jungtinėje Karalystėje – 2,4 proc. Bendra Baltijos šalių automobilių rinka augo 14 proc., tuo tarpu „Mazda“ pardavimas šiose šalyse pakilo net 52 proc. Daugiausiai parduota „Mazda CX-3“. Šio modelio pernai nupirkta 270 proc. daugiau negu 2015 metais. Antroje vietoje – „Mazda 6“, trečioje „CX-5“. Lietuvoje situacija panaši – pernai „Mazda“ automobilių mūsų šalyje nupirkta net 54 proc. daugiau (255 vnt.) negu 2015-aisiais. Vienvaldis lyderis – kompaktiškas miesto visureigis „Mazda CX-3“, kurio nupirkta 146 vnt. „Miesto krosoveriai visame pasaulyje užkariauja automobilių pirkėjų širdis, ir Lietuva – ne išimtis“, – sakė Justė Šataitė, „Inchcape Motors“ rinkodaros vadovė. Anot J. Šataitės, „Mazda“ savo gerbėjams ir šiemet žada keletą staigmenų – vasario mėnesį Lietuvoje pasirodys atnaujinta „Mazda3“, balandį – atnaujinta „Mazda2“, o vasarą – visiškai naujas „CX-5“ bei atnaujintas „CX-3“. Atnaujinta „Mazda6“ Lietuvoje pristatyta pernai lapkritį. Dauguma naujų modelių ir atnaujinimų bus susieta su „G-Vectoring Control“ (GVC) – originalia „Mazda“ sukurta sistema. GVC yra dalis „SKYACTIV-VEHICLE DYNAMICS“ technologijos, padedančios sujungti transmisiją, variklį, važiuoklę, vairo mechanizmą ir vairuotoją į vieną darniai veikiančią sistemą. Šia technologija „Mazda“ stiprina taip vadinamo Jinba-Ittai (raitelis ir arklys kaip vienas kūnas) vairavimo pojūtį.