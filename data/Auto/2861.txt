Šis absurdiškas poelgis kaipmat patraukė vieno vietinio gyventojo dėmesį, rašo inforesist.org. Būtent jis ir kreipėsi į miesto administraciją, bet turėjo tenkintis atsakymu, kad informacijos apie už darbus atsakingą rangovą administracija neturi. Agrariniame komitete piliečiui buvo paaiškinta, kad norint pašalinti kurioje nors vietoje esantį kelmą būtina gauti specialų leidimą. Netoli keistai išasfaltuotos gatvės gyvenantys žmonės teigia kelmą prisimenantys jau daugybę metų. Įprotis jį apvažiuoti jiems buvo į kraują įaugęs. „Žiemą kaip tik šioje kelio atkarpoje buvo vykdomi kasinėjimai ir štai dabar atėjo metas išasfaltuoti važiuojamąją dalį, bet kelmą, kaip nesunku nuspėti, kelininkai paliko – jį tiesiog apasfaltavo. Štai taip, galima sakyti, iškilo paminklas kvailumui“, – pasakoja Dmitrijumi prisistatęs Jekaterinburgo gyventojas. Dmitrijus kreipėsi į miesto Kirovsko rajono administraciją. Deja, nei čia, nei kitoje institucijoje nebuvo pasiūlyta jokios išeities iš kuriozinės situacijos. Kiek vėliau paaiškėjo, kad kelio remonto darbus šioje vietoje vykdė įmonė „Vodokanal“. Jos administracijos atstovas žurnalistams paaiškino, kad kelmas turėjo būti pašalintas per vieną iš pradinių darbų etapų, todėl įmonės vadovui bus nusiųstas prašymas pasirūpinti, kad važiuojamoje dalyje jo neliktų. Toks absurdiškas atvejis Rusijoje ne pirmas. Kiek anksčiau vienas Amūro srities gyventojas atkreipė dėmesį mirtinai pavojingą kelio atkarpą, netikėtai pasibaigiančią tiesiog mišku.