Skelbimų portale alio.lt radome tris skelbimus, kuriuose tas pats žmogus parduoda skirtingas įdomias transporto priemones. Pasiteiravus paaiškėja, kad savo „žaislus“ išparduoda ne kas kitas, o Ž. Žvagulis. „Kraustomės į naujus sandėlius, tad išparduodame, kas nereikalinga“, – DELFI sako Ž. Žvagulis. „Lincoln“ negaila Įdomiausias eksponatas – už 8 tūkst. eurų parduodamas 1971 metų gamybos „Lincoln Continental“. Dvejų durų automobilyje sumontuotas net 7,5 litro darbinio tūrio (260 AG, 194 Kw) variklis. „Tvarkytas aušinimo radiatorius, stabdžių žarnelės, pavarų dežė, variklis (uždegimo sistema, karbiuratorius, žvakės), kondicionierius, generatorius, važiuoklė, darytas ratų suvedimas. Taip pat turime stabdžių diskus su kaladėlėmis <...>“, – rašoma skelbime. Žinomas atlikėjas teigė, jog parduoti išskirtinį automobilį, kurį įsigijo prieš penkerius metus, negaila. „Jau nusižiūrėjau kitą. Šį automobilį įsigijau paprastai – tiesiog važiavau iš Nidos, buvau labai linksmas, draugas paskambino, kuris tą mašiną labai brangiai pardavinėjo. Sakau: turiu tam tikrą sumą, jei nori, už tiek parduok. Sako: gerai, atvažiuok. Tą pačią dieną nuvažiavau į Radviliškį ir įsigijau. Pradžioje, kai buvau linksmas, viskas linksmai atrodė, o paskui pasirodė, kad reikia labai daug investuoti į ją. Geriausiu atveju, su ja per metus pravažiuodavau 15-20 km. Čia prabangos dalykas, prabangus malonumas“, – neslėpė Ž. Žvagulis. Skelbime nurodoma, kad automobilis nuvažiavęs vos 46 tūkst. km. Parduoda ir dviratį, ir motorolerį Alio.lt galima rasti ir dvi dvirates Ž. Žvagulio transporto priemones. Viena jų – 1979 metais pagamintas motoroleris-mopedas „Elektron B-150M“. Kaina – 900 eurų. „Tai sūnaus Ąžuolo motoroleris. Kokius 3 metus stovi nevažinėjamas, tik vietą užima“, – kalbėjo atlikėjas. Dar vienas įdomus egzemplorius – miesto dviratis. Tiesa, ne toks, kokį įprasta matyti miestų gatvėse. Šis dviratis primena vadinamuosius „čioperius“. „Gavau dovanų sulaužytą, bet labai ilgai restauravau. Galvojau pats važinėsiu, bet į miestą dažniausiai einu su šunimis, tai nėra kada važinėti“, – neslėpė Ž. Žvagulis. Originalūs žinomo vyro eksponatai Alio.lt paskyroje feisbuke susilaukė ne vieno komentaro.