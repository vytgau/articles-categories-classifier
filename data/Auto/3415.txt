Kaip rašoma pranešime žiniasklaidai, atsinaujinęs ir suvienijęs tris šalis, skaičiuojantis trečiąjį sezoną, šiais metais BEC 4H čempionatas startuos „DeWalt Grand Prix“ lenktynėse Rygoje jau paskutinį balandžio mėnesio savaitgalį. Kaip viskas prasidėjo BEC 4H čempionatas kilo iš visiems puikiai žinomų Palangos 1000 km lenktynių. Dar 2010 metais, varžybų dalyviai norėjo daugiau galimybių lenktyniauti: jeigu yra technika, yra komanda, kodėl į trasą važiuoti tik vieną kartą metuose? Taigi, Lietuvoje prasidėjo 555 km lenktynių čempionas su keliais įskaitiniais etapais. Deja, ši idėja gyva ilgai neišsilaikė: globali krizė, nuolatinės problemos su vienintele Lietuvoje Kačerginės „Nemuno žiedo“ trasa, organizaciniai nesklandumai – pagrindinės priežastys, trukdžiusios čempionatui suklestėti. Po pertraukos grįžusios ilgų nuotolių lenktynės su organizatoriais iš Latvijos, panašu, pradėjo augti: lenktynių serija, startavusi su 10 stabilių dalyvių, antrojo sezono pabaigoje jau galėjo skaičiuoti 25 pastoviai lenktynėse dalyvaujančių komandų. Šios lenktynių serijos organizatoriai Andis Meilandis ir Janis Ducmanis teigė, kad pradžia nebuvo lengva: 555 km lenktynių atsikandę dalyviai, į ilgųjų nuotolių čempionatą ir organizaciją žiūrėjo ganėtinai skeptiškai. Šiandien čempionate – dalyviai iš Baltijos šalių, Baltarusijos, Rusijos, Anglijos ir Skandinavijos Lietuvos „ENEOS 1006 km“ lenktynių Palangoje tradicijos – gana stiprios. Todėl nenuostabu, kad pagrindiniai ilgųjų nuotolių – BEC 4H – čempionato dalyviai yra iš Lietuvos. Tačiau, augantis komandų susidomėjimas kasmet keičia bendrą vaizdą ir statistiką: kiekvieną sezoną epizodiškai prisijungia po 1-2 komandas iš Latvijos ir Estijos. Taip pat, tarp startuojančių komandų galima rasti ir nuolatinių dalyvių iš Baltarusijos, Rusijos, Anglijos ir Švedijos. Tiesa, pirmam etapui artėjant, jau žinoma, kad pirmą kartą čempionatą papildys ir komanda iš Suomijos. Tai reiškia, kad konkurencija apima ne tik Baltijos šalis: jų čempionatas turi susidomėjimą ir kur kas didesniu mastu. Ištvermės lenktynių unikalumas ir patrauklumas Vienas patraukliausių faktų tiek dalyviams, tiek žiūrovams, kad šios serijos lenktynėse tarpusavyje gali konkuruoti patys įvairiausi automobiliai, atitinkantys federacijų keliamus reikalavimus technikai: kaip bebūtų, saugumas išlieka vienu prioritetų. Pradedant „Porsche 911 GT3“ ir baigiant antrosios kartos „VW Golf“, starto tiesiojoje gali rikiuotis pati įvairiausia technika. Šiose lenktynėse didelę įtaką turi ne tik pati technika, bet ir taktika, vairuotojų meistriškumas bei komandos pasirinkimai: pastarųjų sezonų patirtis rodo, kad dyzeliniu kuru varomi bolidai – itin stipri konkurencija greitiems „Lexus“ ar „BMW M3“ automobiliams. Visos komandos turi daug galimybių konkuruoti tarpusavyje, tiek bendroje, tiek klasių įskaitose, kas daro lenktynes patraukliomis ir nedidelius biudžetus turinčioms komandoms. Kuo ši lenktynių serija skiriasi nuo kitų? Tuo, kad čia – itin svarbus komandinis darbas, susikalbėjimas, stabilumas, technikos ištvermė: tai lyg ilgas bėgimo maratonas, o ne sprintas. Čia siekiama techniką išlaikyti efektyvia nuo pat starto, iki pat finišo, kovojant su konkurentais kartais net ir dėl sekundės dešimtųjų dalių. Dar vienas šios lenktynių serijos pliusas – didesnė komandos sudėtis: ištvermės lenktynėse gali startuoti nuo 2 iki 4 vairuotojų, tad ir biudžetas tenka ne vienam lenktynininkui, o visai komandai. Tai – ne tik daugiau galimybių suburti komandą, bet ir puiki proga lenktynininkams, kurie jau kurį laiką pasitraukę iš sporto, į jį grįžti kiek lengvesnėmis, palankesnėmis sąlygomis. Technikos įvairumas bei prieinama lenktynių serija gali tapti tuo paskatinimu, kurio reiktų norintiems grįžti į lenktynių trasą. 2017 metų sezonas Šiemet Baltijos šalių ištvermės čempionato BEC 4H sezoną sudaro penki etapai. Pirmasis jų – visų lenktynių serijų pradžia „DeWalt Grand Prix“ metu Rygos Bikerniekų trasoje balandžio 29 d. Likusieji keturi etapai pasiskirsto tarp tos pačios trasos Latvijoje ir „Auto24Ring“ trasos Pernu mieste Estijoje. Taip pat, svarbu paminėti, kad BEC 4H du etapai vyks 1006 km lenktynių metu Palangoje liepą ir 1000 km lenktynių metu Pernu mieste rugsėjo antroje pusėje. Šiame etape dalyvaujantys ekipažai galės arba pasitraukti iš lenktynių po 4 valandų važiavimo, arba tęsti jas iki pat finišo. Šiais metais dalyviams siūloma viena įskaita daugiau: kaip jau įprasta, automobiliai skirstomi į A2000, A3000, A3000 + ir GT klases, o „Diesel“ klasė šiais metais skyla į dvi grupes: iki 2000 cm3 ir virš 2000 cm3 varikliais ginkluotus automobilius. Daugiau apie BEC 4H čempionatą galima rasti organizatorių internetiniame puslapyje www.batcc.eu.