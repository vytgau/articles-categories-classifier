Pirmose laidose pademonstruoti kadrai, kuriuose Jeremy Clarksonas palieka BBC patalpas ir išvyksta į Jungtines Valstijas, gerokai suvirpino širdies stygas ir paskandino į „Top Gear“ šlovės laikų prisiminimus. Deja, pirminis įspūdis labai greitai išblėso. Kad ir kaip primygtinai J. Clarksonas, Richardas Hammondas ir Jamesas May tvirtino, jog nauja pramoginė laida apie automobilius visiškai skirsis nuo ankstesnės, ją pagrįstai buvo galima pavadinti „Top Gear“ kopija, tik sudėliota iš labiau surežisuotų, nenatūralių, o kartkartėmis akivaizdžiai forsuojamų situacijų, rašo carscoops.com. Nors pirmosios serijos ir buvo vertos pagyrų, sezonui įsibėgėjus laidos nejučiom ėmė kelti vis didesnį nuobodulį, kad ir kokie įspūdingi automobiliai buvo testuojami. Nuotaikos nekėlė nei beprotiški vedėjų trijulės nuotykiai. Nė vienos pirmojo sezono laidos neįmanoma žiūrėti antrą kartą. Laimei, to ir nereikia daryti, nes prieš kelias savaites startavo 24-asis „Top Gear“ sezonas. Nuo pat pirmųjų laidų tapo aišku, kad „The Grand Tour“ kūrėjams bus pateiktas puikus pavyzdys, iš kurio tikrai bus ko pasimokyti. Didžiausias dėmesys laidoje „Top Gear“, kaip ir anksčiau, skiriamas automobiliams. Žavi nepriekaištingas laidos vedėjų Matto LeBlanco, Chriso Harriso ir Rory Reido bendradarbiavimas. Ypač reikšmingas „Top Gear“ pranašumas „The Grand Tour“ atžvilgiu – gebėjimas tinkamai pateikti studijoje filmuojamus epizodus. Kadangi po pasaulį keliaujantiems „The Grand Tour“ kūrėjams kaskart atvykus į naują šalį tekdavo įrengti palapinėje veikiančią studiją, susidarė įspūdis, kad prodiuseriai priversti derinti laidos scenarijų su tomis vietovėmis, kuriose vykdavo filmavimas. Studijoje filmuoti „The Grand Tour“ epizodai atrodė pernelyg ištęsti. Gali būti, kad tiems, kuriems nusišypsodavo laimė patekti į palapinę, laikas neprailgdavo, tačiau stebint laidą namuose susidarydavo gana nykus įspūdis. Be to, siužetas „Celebrity Brain Crash“ labai greitai tapo tiesiog nuobodus – jo derėjo atsisakyti jau po pirmųjų laidų. Nors pradinis sumanymas veikiausiai buvo praskaidrinti laidą gero humoro doze, ilgainiui šių epizodų stebėjimas tapo betiksliu laiko švaistymu, todėl juos tikrai buvo galima pakeisti kokiu nors su automobiliais susijusiu reportažu. Pelnytos kritikos „The Grand Tour“ kūrėjai verti ir dėl to, kad dėmesys dažnai nukrypdavo nuo automobilių: vedėjai, o ypač J. Clarksonas, staiga imdavo vaikytis dviprasmiškų ir aktualių temų, tokių kaip Jungtinės Karalystės nelegalių migrantų problemos ir pan. Susidarydavo įspūdis, kad vedėjai visiškai išsisėmė, todėl stengiasi pralinksminti žiūrovus bent kontroversiškais pareiškimais. Kalbant apie naująjį Mike‘o Skinnerio įkūnytą „The Grand Tour“ personažą, reikia pripažinti, kad klausytis jo komentarų būdavo ypač neįdomu, o į jį žiūrėti – tikra kankynė. „Top Gear“ sumanytojai liko ištikimi savo stiliui ir veikia pagal laiko patikrintą formulę. Keletas pakeitimų, kuriuos visgi nutarė atlikti, tik dar labai pagerino laidą. Studijoje filmuoti epizodai atrodo natūralesni, daugelyje iš jų dalyvauja kokia nors įžymybė. Neretai atgabenami įspūdingi automobiliai daro įspūdį ne tik studijoje susirinkusiai auditorijai, bet ir namuose esantiems žiūrovams. Atmosferą pagyvina ir nevaržomi vedėjų pokalbiai. Žinoma, viskas surežisuota, tačiau to beveik neįmanoma pajusti. Ch. Harrisas yra daugelio mėgstamas „YouTube“ automobiliams skirtų apžvalgų rengėjas. Reikia pasakyti, kad pasirodydamas „Top Gear“ senų savo gerbėjų jis nenuvylė. Ch. Harriso apžvalgos ne tik informatyvios, bet ir nuotaikingos, kadangi vedėjas ne tik demonstruoja savo išmanymą, bet ir neslepia entuziazmo. R. Reidas daug vilčių teikė dar 23-iajame „Top Gear“ sezone, bet šiemet jo reportažai atrodo akivaizdžiai patobulėję. Nors buvo galima baimintis, kad M. LeBlancas nepritaps prie kompanijos, net ir jis įrodė, kad sugeba parengti puikių automobiliams skirtų apžvalgų, be to, kaip aktorius, puikiai jaučiasi priešais kamerą. Tiek „The Grand Tour“, tiek naujųjų „Top Gear“ laidų kūrėjai sugebėjo pateikti nepriekaištingų automobiliams skirtų apžvalgų ir pradžiuginti neįtikėtinais nuotykiais, tačiau jei „The Grand Tour“ nesusirūpins studijoje filmuojamais epizodais, galima nė neabejoti, kad „Top Gear“ labai greitai taps neįveikiamu konkurentu.