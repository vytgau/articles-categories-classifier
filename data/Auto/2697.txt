Tai viena iš priemonių, numatytų 600 mln. dolerių vertės Vokietijos automobilių gamintojos investiciniame plane. BMW gamina transporto priemones Pietų Karolinoje, Spartanburge, ypač populiarūs čia gaminami BMW visureigiai, kurie eksportuojami į įvairias pasaulio šalis. Nuo praėjusių metų lapkričio, kai JAV prezidentu buvo išrinktas D. Trumpas, automobilių bendrovė yra paskelbusi įvairiausių pareiškimų, susijusių su investicijomis. Detroite įsikūrusios trys automobilių gamintojos pranešė apie planus sukurti tūkstančius naujų darbo vietų, tuo tarpu „Toyota Motor Corp.“ ir „Nissan Motor Co“ pranešė apie planuojamas investicijas į JAV gamybos operacijas arba apie svarstomus esminius pajėgumų didinimus. BMW skelbimas apie planuojamas naujas darbo vietas nuskambėjo netrukus po to, kai prezidentas D. Trumpas sukritikavo Vokietijos automobilių gamintojas dėl užsienyje pagamintų automobilių pardavimo Jungtinėse Valstijose; prezidentas ypač kritikavo BMW dėl planų statyti gamyklą Meksikoje. BMW valdybos pirmininkas Haroldas Kruegeris pareiškė neatsisakysiantis savo įsipareigojimų statyti gamyklą Meksikoje, tačiau pabrėžė, kad gamykla Spartanburge yra didžiausia. „Visos šios investicijos rodo, kad JAV yra akivaizdžiai mūsų antrieji namai“, - kalbėjo per spaudos konferenciją H. Kruegeris.