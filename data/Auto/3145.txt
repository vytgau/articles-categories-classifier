KU komandos „Lithuanian Spirit“ sudėtis: Jūros tyrimų atviros prieigos centro mokslininkas dr. Pranas Mažeika, Laivo inžinerijos antro kurso studentas Edgaras Jefimovas ir Gamybos inžinerijos magistrantas Dmitrijus Serovas. KU mokslininkus lydėjo generalinio rėmėjo bendrovės „Techvitas“ atstovė Anastasija Trofimova. Pernai Klaipėdos universiteto komanda apdovanota specialiu prizu už dizainą ir techninius sprendimus, šiemet mokslininkai ant scenos lipo net 4 kartus. Suslėgtu oru varomų transporto priemonių „Aventics Pneumobile“ varžybose dalyvavo 46 komandos iš 7 valstybių: Lietuvos, Latvijos, Estijos, Vengrijos, Lenkijos, Rumunijos ir Čekijos. Klaipėdos universiteto komanda po dviejų varžybų dienų užėmė net tris pirmąsias vietas ir vieną antrąją. Aukščiausiai įvertinti KU inžinieriai už „Išskirtinį dizainą“, „Projektų valdymą“ ir „Geriausią pakabą“. Antroji vieta teko už „Originalią konstrukciją“. Bendroje turnyrinėje lentelėje klaipėdiečiai slalomo rungtyje iš 46 komandų užėmė 9 vietą, „drago“ rungtyje – 16-ąją, toliausiai nuvažiuoto atstumo rungtyje – net 4-ą vietą.