Išlaidos elektromobilių gamybos srityje iki 2020 metų sudarys 6 mlrd. eurų, o ne anksčiau planuotus 3 mlrd. eurų, pareiškė įmonės vadovas Oliveris Blume, kurį cituoja agentūra DPA. Šios lėšos bus skirtos ir jau esamų „Porsche“ modelių elektrifikavimui, ir naujų elektromobilių kūrimui, paaiškino jis. 2019 metų pabaigoje įmonė ketina išleisti elektromobilį „Mission E“. Iš pradžių planuojama Vokietijos Cufenhauzeno mieste esančioje gamykloje per metus gaminti po 20 tūkst. šio modelio elektromobilių. Kitų modelių elektromobiliai, pasak O. Blume, bus gaminami Leipcige esančioje gamykloje. Jo teigimu, „Mission E“ ypač domimasi Jungtinėse Valstijose ir kai kuriose kitose šalyse, pavyzdžiui, Norvegijoje. Pasak „Porsche“ vadovo, nemažai užklausų gauta ir iš Vokietijos, tačiau elektromobilių sritis šioje šalyje vystosi gana lėtai, praneša „Deutsche Welle“. Automobilių elektrifikavimo procesas paspartės po 3–5 metų, mano O. Blume. Tačiau „Porsche“ neplanuoja atsisakyti automobilių su vidaus degimo varikliais gamybos.