Geresniais rezultatais džiaugėsi automobilių gamintojos „Peugeot“, „Toyota“, „Dacia“ ir „Kia“, o „Fiat“ ir BMW pardavimai sumažėjo, informuoja autonews.com. Lapkritį automobilių registracijų padaugėjo iki 1,26 mln. automobilių Europos Sąjungos ir Europos Laisvos Prekybos Asociacijos šalyse, informavo Europos automobilių gamintojų asociacija. Pernai tokiu pačiu laikotarpiu buvo parduota 1,19 mln. automobilių. Vienuolikos mėnesių pardavimai padidėjo 4 proc. – iki 14,5 mln. automobilių. Kompanijos „Groupe PSA“ pardavimai sumažėjo 83 proc., kadangi naujai įsigyto padalinio „Opel-Vauxhall“ rezultatai nebuvo įtraukti į metų pradžios kompanijos rezultatus. Atskirai „Peugeot“ pardavimai padidėjo net 20 proc., rezultatus pagerino naujų miesto visureigių – „Peugeot 3008“ ir „Peugeot 5008“ paklausa. „Citroen“, kuri pradėjo pardavinėti naują krosoverį „Citroen C3 Aircross“, pardavimai pastaraisiais mėnesiais padidėjo 15 proc. DS prekės ženklo pardavimai sumažėjo 9 proc. „Opel-Vauxhall“ pardavė 71 tūkst. 953 automobilius – mažiau nei pernai lapkritį, kai buvo parduota 73 tūkst. 377 automobiliai. „Volkswagen Group“ pranešė apie 5 proc. padidėjusius pardavimus, kuriems daugiausia įtakos turėjo po 12 proc. padidėję „Seat“ ir „Škoda“ markių pardavimai. „Škoda“ pagerino pardavimų rezultatus su nauju visureigiu „Škoda Kodiaq“, „Seat“ pardavimus pagausino miesto visureigis „Seat Ateca“. „Audi“ pardavimai padidėjo 3,6 proc., VW – 1,5 proc., o „Porsche“ – 1 proc. „Renault Group“ pardavimai padidėjo 10 proc. Jai priklausančio „Renault“ prekės ženklo pardavimai šoktelėjo 5 proc., o „Dacia“ pardavimai padidėjo 25 proc. „Fiat Chrysler“ pardavimų rezultatai suprastėjo 1 proc., tam įtakos turėjo po 20 proc. sumažėję „Jeep“ ir „Alfa Romeo“ prekės ženklų pardavimai. „Fiat“ pardavimai sumažėjo 6,8 proc. „Ford“ pardavimai padidėjo 4,3 proc. Iš Azijos automobilių gamintojų „Kia“ padidino pardavimus 13 proc., pristačiusi naują visureigį „Kia Stonic“. „Hyundai“ pagerino pardavimus 6 proc. O 12 proc. geresniems „Toyota Group“ pardavimų rezultatams pasitarnavo 12 proc. padidėję „Toyota“ pardavimai (iš esmės dėl naujojo C-HR pardavimų) ir 14 proc. padidėję „Lexus“ pardavimai (dėl „Lexus NX“ ir „Lexus CT“ modelių paklausos). „Nissan“ pardavimai suprastėjo 5 proc. „Mercedes-Benz“ prekės ženklo pardavimai padidėjo 2,1 proc., o BMW pardavimai sumažėjo 2 proc. Iš Europos penkių didžiausių automobilių rinkų Vokietijos, Prancūzijos ir Ispanijos pardavimų pažangos procentinė išraiška buvo dviženkliai ar beveik dviženkliai skaičiai. Antroje pagal dydį Europos automobilių prekybos rinkoje – Didžiojoje Britanijoje – automobilių pardavimai sumažėjo 11 proc. – tam turėjo įtakos sumenkęs vartotojų pasitikėjimas dėl „Brexit“ ir neaiškumas dėl dyzelinių automobilių ateities.