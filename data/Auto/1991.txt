Tokias pataisas inicijavo Seimo nariai konservatorius Mykolas Majauskas ir liberalas Vitalijus Gailius. Seimas po pateikimo antradienį pritarė šių parlamentarų Saugaus eismo automobilių keliais įstatymo pataisai. Jų siūlymu, vairuotojams pakaktų vežiotis tik asmens tapatybės kortelę ar pasą. Parlamentarai teigia, kad policija dabar nuotoliniu būdu gali nesudėtingai nustatyti vairuotojo pažymėjimo, registravimo, techninės apžiūros ir draudimo dokumentus. Anot Seimo narių, taip būtų mažinamas biurokratizmas ir prielaidos korupcijai, o svarbiausiu dokumentu daugeliui veiksmų taptų asmens tapatybės kortelė. „Reikalavimas vairuotojams su savimi visada turėti vairuotojo pažymėjimo, transporto priemonės registravimo, privalomosios techninės apžiūros, civilinės atsakomybės privalomojo draudimo dokumentus – perteklinis. Kompiuterizuotas policijos pareigūnų darbas ir ryšio priemonės suteikia galimybę nuotoliniu būdu nesudėtingai patikrinti visus dokumentus. Todėl siūlome keisti įstatymą ir Kelių eismo taisykles taip, jog vairuotojams su savimi užtektų turėti vairuotojo pažymėjimą arba asmens tapatybės kortelę ar pasą“, – teigė M. Majauskas. Įstatymo projekte taip pat pabrėžiama, jog esminiu dokumentu Lietuvos Respublikos piliečiams vairuojantiems transporto priemones valstybės teritorijoje, dalyvaujantiems rinkimuose, besikreipiantiems į notarą, registruojantiems transporto priemonę ar turtą bei norintiems gauti komercines paslaugas bankuose kaip tai reglamentuoja šalies įstatymai taptų asmens tapatybės kortelė. Remiantis siūlomais pakeitimais, tikrinančiam pareigūnui užteks pateikti tik savo asmens tapatybę patvirtinantį dokumentą, pagal kurį pareigūnas visą reikiamą informaciją gaus iš Transporto priemonių civilinės atsakomybės privalomojo draudimo duomenų bazės, Centralizuotos techninės apžiūros duomenų bazės, Lietuvos Respublikos kelių transporto priemonių registro ir Lietuvos Respublikos kelių transporto priemonių vairuotojų registro. Ką darysite avarijos metu? Saugaus eismo žinovas ir vairavimo mokytojas A. Pakėnas stebisi tokiais parlamentarų pasiūlymais. Jo žodžiais, tai – neapgalvotas pasiūlymas ir eilinė viešųjų ryšių akcija. „Toks siūlymas visada sulauks visuomenės dėmesio, visi pradės apie tai kalbėti. Bet klausimas paprastas – kaip forminti avariją? Gal tame siūlyme taip pat planuojama keisti Draudimo įstatymo punktą, kad nuo šiol draudimui nereikia duomenų ir galima pildyti eismo įvykio deklaraciją kaip nori?“ – klausia A. Pakėnas. Anot eksperto, policija turi galimybes patikrinti, ar vairuotojas turi teisę vairuoti, draudimo polisą ir ar transporto priemonė techniškai tvarkinga. Tačiau ką daryti, jei policijos kviesti nereikia, o avarija – techninio pobūdžio? „Tokiu atveju policijos kviesti nebūtina ir deklaraciją pildo eismo įvykio dalyviai. Bet kaip man įsitikinti, kad kito automobilio savininkas nėra automobilio vagis? Jis sakys: aš nieko neturiu – nei teisių, nei draudimo, nei techninės apžiūros lapo. O ir lipdukai ant numerių nebeklijuojami. Gal tuomet tas automobilis yra techniškai netvarkingas ir aš be reikalo prisiimu kaltę?“ – LRT.lt kalbėjo A. Pakėnas. Pataisas inicijavęs konservatorius M. Majauskas sako, kad priėmus tokias pataisas vairuotojai galėtų ir toliau vežiotis dokumentus, tačiau jie nebūtų baudžiami už tai, kad jų visų nesivežioja. „Jei automobilis nėra registruotas to žmogaus, kuris jį vairuoja, vardu, matyt, būtų prasminga vežiotis registracijos dokumentus. Bet, mano supratimu, tai – perteklinis reikalavimas. Kalbant apie draudiminį įvykį, be jokios abejonės, būtų naudinga vežiotis draudimo dokumentus, kuriuose yra reikalinga informacija, bet bausti vairuotojus už tai, kad jų neturi, nėra prasmės. Baudimų ir taip labai daug. Ką pakeitimu norima padaryti? Atsisakyti baudimo, kad žmonės nesivežioja dokumentų. Jei vairuotojai mano, kad paprasčiau būtų turėti tuos dokumentus – visos galimybės tam yra“, – LRT.lt teigė parlamentaras.