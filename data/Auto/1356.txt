Kaip teigiama organizatorių pranešime, konkurso geriausiųjų septintukas renkamas kiekvienam iš 10-ies komisijos narių pasakius septynis savo favoritus ir sudėjus visų balsus. Jeigu keli modeliai surenka po vienodą taškų skaičių ir balansuoja ties patekimo į septintuką riba, dėl jų komisijos nariai perbalsuoja iš naujo. Ši sistema – analogiška prestižiniams Europos metų automobilio rinkimams. „Septintuko rinkimas tradiciškai yra labai įtemptas procesas, nes kiekvienas komisijos narys kreipia dėmesį į skirtingus dalykus, automobiliams teikia skirtingus prioritetus. O šis konkursas pasižymi tuo, jog šiemet kaip reta daug kokybiškų tiems patiems segmentams atstovaujančių automobilių. Šių metų konkurse viso dalyvauja 34-i modeliai, o renkant septintuką buvo paminėta net 18 jų – tai rodo didelę nuomonių įvairovę ir labai aukštą automobilių kokybę“, – spaudos konferencijoje kalbėjo konkursą „Lietuvos metų automobilis“ jau 21-ą kartą organizuojančio Lietuvos žurnalistų autoklubo prezidentas Valdas Valiukevičius. Daugybė testų Šiemetinis konkursas taip pat išsiskiria tuo, jog buvo atlikta itin daug įvairių bandymų. Jų rezultatai turėjo įtaką ne tik papildomoms nominacijoms, bet ir septintuko rinkimams. Pirmą kartą buvo bandomas automobilių įsibėgėjimas ir stabdžių efektyvumas. Konkurso partnerio „Neste“ įsteigtą „Saugiausio stabdžio“ apdovanojimą gaus tas modelis, kurio stabdžių sistema veikia efektyviausiai. „Šiaulių bankas“ įsteigė nominaciją greičiausiam automobiliui – tam, kuris nuo 0 iki 100 km/val. įsibėgėja greičiausiai. Šių nominacijų nugalėtojai buvo išaiškinti specialių testų metu kartu su Vilniaus Gedimino technikos universiteto (VGTU) mokslininku Vidu Žurauliu, naudojant pagreičio matavimo įrangą. „Su tokiais testais mes užčiuopiam kuo daugiau esminių dalykų ir žmogiškasis faktorius mažėja. Automobiliai nevertinami pagal tai, kokia koja iš lovos išlipai ar kokia nuotaika tądien“, – juokavo abu bandymus atlikęs konkurso komisijos narys Renaldas Gabartas. Kalbėdamas apie greitėjimo bandymą, žurnalistas teigė nustebęs, jog nepaisant prastų oro sąlygų, kai kurie automobiliai pasirodė netgi geriau nei nurodo gamintojas. Bandymų metu buvo vos 2 laipsniai šilumos, asfalto danga – drėgna, o padangos – žieminės. „Dideliam mūsų nustebimui, vienas automobilis greitėjimo teste parodė lygiai tokį patį rezultatą, o trys buvo greitesni. Nežinau, ar tai degalų, ar padangų įtaka, bet rezultatai parodo, jog ne visada galima pasitikėti gamintojų pateikiamais duomenimis – jie gali būti geresni“, – pasakojo R. Gabartas.  Visi konkurso automobiliai naudoja kokybiškus „Neste“ degalus, o ant jų ratų užmontuotos žieminės „Continental“ padangos. „Įsibėgėjimo rezultatai yra svarbūs emocijai sukurti ir gamintojai jais giriasi, tačiau stabdymas yra svarbesnis. Efektyvi stabdžių sistema leidžia išvengti daug problemų. Važiuojant 90 km/val. greičiu, 40 metrų sustojimo atstumas mūsų bandytomis sąlygomis buvo labai neblogas. O tai – krepšinio aikštelės ilgis“, – pažymėjo žurnalistas. Didesnio pravažumo keturiais ratais varomi automobiliai buvo testuojami bekelės profesionalo Audriaus Sutkaus specialioje tam sukurtoje „Peak Point“ platformoje bei Druskininkų „Snow arenoje“. Komisijai taip pat padėjo tokie ekspertai kaip pakabų specialistas Domas Zinkevičius, išmaniųjų technologijų žinovas Arnoldas Lukošius ar „Lamborghini“ dizainere dirbusi Lina Ginkutė. Konkurso šeimos automobilį tuo tarpu rinkti padėjo ne tik „Lietuvos metų automobilio“ „Facebook“ paskyros fanai, bet ir žinomų šeimų atstovai ir konkurso komisijos nariai. Pretendentų į nominacijas – keliolika Septyni pretendentai tapti „Lietuvos metų automobiliu 2018“ (abėcėlės tvarka): „Audi Q5“, BMW 5, „Hyundai i30“, „KIA Stinger“, „Mazda CX-5“, „Peugeot 5008“ ir „Volkswagen Polo“. Septintuke po kelerių metų pertraukos vėl dominuoja vokiški automobiliai: jų čia net 3. Dar du yra korėjietiški, po vieną – iš Japonijos ir Prancūzijos. Septintuke tradiciškai yra po vieną atstovą iš populiariausių automobilių segmentų: „Audi“ atstovauja „premium“ visureigiams, BMW – „premium“ sedanams, „Hyundai“ – kompaktinės klasės automobiliams, KIA – sportiškiems modeliams, „Mazda“ – kompaktinės klasės krosoveriams, „Peugeot“ – septynviečiams krosoveriams, „Volkswagen“ – mažiesiems automobiliams. Komisijos narių bent po kartą paminėti, bet per plauką likę už septintuko ribos yra šie modeliai: „Alfa Romeo Stelvio“, „BMW X3“, „Citroen C3 Aircross“, „Ford Fiesta“, „Honda Civic“, „KIA Rio“, „KIA Stonic“, „Opel Insignia“, „Range Rover Velar“, „Škoda Karoq“, „Volkswagen Arteon“. Spaudos konferencijos metu taip pat paskelbta po tris pretendentus į kitas nominacijas (visi – abėcėlės tvarka): Metų visureigis: „Audi Q5“, „Land Rover Discovery“, „Nissan X-Trail“. Sportiškiausias automobilis: „Alfa Romeo Stelvio“, „Hyundai i30 N“, „KIA Stinger“. Metų vairas: Rokas Baciuška, Antanas Juknevičius, Kasparas Navickas. Už dizainą: „Mazda CX-5“, „Range Rover Velar“, „Mercedes-Benz E-Class Coupe“. Verslo klasės automobilis: „BMW 5“, „BMW X3“, „Volkswagen Arteon“. „Automobilis startuolis“: „Alfa Romeo Stelvio“, „BMW 530d xDrive“, „BMW X3“. „Saugiausias stabdis“: „Hyundai i30“, „Mazda CX-5“, „Mercedes-Benz GLA“. „Lietuvos metų automobilis 2018“ ir kitų nominacijų nugalėtojai paaiškės gruodžio 2 d. vakare „Litexpo“ vyksiančio renginio metu.