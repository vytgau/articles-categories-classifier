Vokietijos kanclerė Angela Merkel palaimino naująją 500 mln. eurų vertės gamyklą, kurioje bus surenkami ličio jonų energijos baterijos, skirtos „Daimler AG“ gaminamiems prabangiems „Mercedes-Benz“ ir „Maybach“ automobiliams, rašo „Bloomberg“. Sprendimas statyti gamyklą 130 km į pietus nuo Berlyno patvirtina, kad tiek automobilių gamintojai, tiek ir energetikos sektoriaus bendrovės žengia į energijos kaupiklių gamybos teritoriją. Technologijos – esminis veiksnys, be kurio neįsivaizduojamos naujosios kartos „žaliosios“ transporto priemonės ir galimybė panaudoti vėjo ir saulės skleidžiamą energiją tada, kai to reikia labiausiai. Kaip rašo „Bloomberg New Energy Finance“, dviem dominuojantiems pramonės sektoriams judant ta pačia kryptimi baterijų kainos turėtų mažėti ganėtinai sparčiai. „Baterijų kainoms krentant ir energijos tankiui didėjant elektros baterijomis varomi automobiliai iki 2030 m. turėtų tapti pigesni nei degalus naudojantys jų ekvivalentai“, – patikino analitikas Nikolas Soulopoulas iš „Bloomberg LP“. Prognozuojama, kad iki 2021 m. pasauliniai baterijų gamybos pajėgumai padidės daugiau nei dvigubai ir pasieks 278 gigavatvalandes (šiuo metu šis rodiklis siekia 103 gigavatvalandes). Dar planuojama, kad Europai tenkanti rinkos dalis per tą patį laikotarpį padidės beveik dvigubai, lyginant su šiuo metu fiksuojamais 2,5 proc. Tikimasi, kad planuojamos statyti didelės gamyklos Švedijoje, Vengrijoje bei Lenkijoje kartu su „Daimler“ baterijų surinkimo gamykla Vokietijoje patenkins tokių automobilių gamintojų kaip „Volkswagen AG“ ir Renault SA“ poreikį. Tokiu būdu ličio jonų baterijų kainos turėtų sumažėti 43 proc., o elektromobiliai turėtų tapti daugumai priimtina ir prieinama realybe. Dar svarbu žinoti, kad pigesnės baterijos suteikia galimybę mažinti energijos kaupiklių, švelninančių elektros energijos svyravimus, kainas. Didžiausias Italijos skirstytojas „Enel SpA“ apjungęs bateriją su vėjo jėgainių parku padėjo sistemos valdytojams pagerinti elektros energijos gamybos rezultatus elektrinėje net 30 proc. „Akivaizdu, kad baterijos – tai esminis atsinaujinančių elektros šaltinių įgalinimo veiksnys, – neabejojo „Enel“ inovacijų skyriaus vadovas Riccardo Amoroso. – Mūsų bandomuosiuose pramoninio lygmens projektuose stebėjome įspūdingus rezultatus, ypač džiaugiamės padidėjusio programavimo ir sumažėjusio kintamumo pasiekimais.“