Kaip teigiama komandos pranešime, bandomasis greičio ruožas nėra privalomas, dėlto jame savo techniką testavosi tik 55 dalyviai iš 67, esančių Monte Karlo ralio starto sąraše. Lietuvai atstovaujantis „Arctic Energy World Rally team“ Deivido Jociaus ir Donato Zvicevičiaus tandemas pademonstravo keliomis pozicijomis geresnį rezultatą, lyginant su praėjusių metų bandomuoju greičio ruožu. Pernai lietuviai buvo 35, o šiemet jie trečiu važiavimu bendroje įskaitoje užėmė 29 vietą. Visgi Lietuvai atstovaujančius sportininkus labiausiai nustebino jų klasės rezultatai. Jie savo įskaitoje buvo net 2-i. „Iš tiesų esame patenkinti savo rezultatais. Ypač savo klasės, nes mūsų priekyje buvo tik lenktynininkas, buvęs Prancūzijos čempionas ir gamyklinės komandos pilotas. Tad tikrai nesitikėjome, kad galėsime taip greitai važiuoti su nauju automobiliu, kuriame sėdėjau pirmą kartą. Slovėnijoje testus darėme su tos pačios klasės, bet kitu automobiliu – ne šiuo, kuriuo varžomės“, – po testinio greičio ruožo sakė D. Jocius.  Visgi sportininkas neslėpė, kad jam didžiausias iššūkis buvo persilaužti, nes po kraupios avarijos ir skausmingos reabilitacijos jam buvo sunku sėsti prie vairo. „Tačiau noriu pasidžiaugti, kad savijauta išties puiki, rankos veikia, neskauda, kaip kad galėtų. Tad tikrai važiuosiu iki galo ir tikiuosi, kad viskas bus gerai“, – džiaugėsi D. Jocius. Pirmą rezultatą Pasaulio ralio čempionato (WRC) pirmo etapo bandomajame greičio ruože užfiksavo belgas Thierry Neuville'is, o praėjusiais metais Monte Karlo ralyje pergalę šventęs pranzūcas Sebastienas Ogier užėmė tik 7-ą vietą absoliučioje įskaitoje. Ketvirtadienį vakare lenktynininkų laukia oficialus Monte Karle surengtas pirmojo WRC etapo atidarymas bei du naktiniai greičio ruožai, kurių bendras ilgis – 62,18 km. „Arctic Energy World Rally team“ komandos lenktynininkai D. Jocius ir D. Zvicevičius važiuos vėlai vakare – apie 23:33 val. Lietuvos laiku.