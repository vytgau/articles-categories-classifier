Pirmasis sraigtaeigis ZIL-4904, galėjęs pakelti 2,5 t, buvo sukurtas dar 1972 metais tuometinėje Sovietų Sąjungoje. Jis buvo skirtas tam, kad privažiuotų prie kosmonautų, nusileidusių sunkiai pasiekiamose vietose. Tačiau kūrėjai planavo, kad iki vietos ši mašina bus gabenama sunkvežimio bagažinėje. Iš viso buvo pagaminta 20 tokių sraigtaeigių, tačiau jie nesulaukė planuoto pritaikymo ir pamažu šis projektas užgeso, rašo zr.ru.  Tačiau dabar nuspręsta sraigtaeigius atgaivinti. Pavyzdiniame sraigtaeigyje, kuris buvo pagamintas Žemojo Naugardo visureigių gamykloje, sumontuotas rotorinis – sraigtinis varytuvas ZVM-2901. Jame gali būti įmontuotas arba rusų gamybos variklis JAMZ-5344 (135 a.g.), arba baltarusių gamybos variklis MMZ D245.7, turintis 119 a.g. Pasak gamintojų, ši transporto priemonė skirta judėti pelkėtomis ir apsnigtomis vietovėmis ar perplaukti perėjas. Prie jos gali būti pritaisomi įvairūs priedai (ekskavatoriaus įranga, manipuliatorius, grunto siurblys ir pan.), taigi ji gali pasitarnauti statybų, melioracijos ar gelbėjimo darbams. Bazinė sraigtaeigio versija turi dvivietę kabiną, variklio šildymą ir vandens siurblį. Sraigtaeigio ilgis siekia 5500 mm, plotis – 2800 mm, aukštis – 2500 mm. Ratų bazė – 3775 mm, prošvaisa – 250 mm. Per ledą sraigtaeigis gali judėti 25 km/val., o plaukti – 10 km/val. greičiu.