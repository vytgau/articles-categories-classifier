„Kviečiame moteris pradėti burti komandą. Vos tik paskelbsime registracijos į „Moterų ralį“ startą, tai padaryti suskubę ekipažai dalyvaus žaidime ir turės šansą laimėti solidų čekį. Be to, burtų keliu laimėjęs ekipažas gaus pilną starto mokesčio padengimą“, – sakė „Moterų ralį“ organizuojančios įmonės „Idėjų grupė“ direktorė Neringa Simson. Anot jos, „Moterų ralis“ yra azartiškas nuo pat pirmųjų akimirkų – tik 40 pirmųjų užsiregistravusių ekipažų pretenduos į žaidimo prizą, todėl ruoštis iš anksto – verta, rašoma pranešime žiniasklaidai. „Moterų ralyje“ kiekviena detalė labai svarbi. Viskas prasideda nuo ekipažo pavadinimo, o baigiasi automobilio apipavidalinimu. Kadangi tai – moteriškas renginys, visas jo žavesys moterų gebėjime net ir varžantis atrodyti nepriekaištingai. Moterys yra drąsios ir nebijo fantazuoti išgalvodamos kuo linksmesnių pavadinimų savo ekipažui: „Asfalto gėlės“, „Princesių raketa“, „Aršios panteros“, „Dakaro raganos“, – vardijo N. Simson. Beje, organizatoriai kasmet turi parodyti ne mažesnį išradingumą, mat sudominti reikia visas dalyves: tiek naujokes, tiek jau paragavusias „Moterų ralio“ azarto.  „Tikrai išliks be galo vaizdinga varžybų trasa su istoriniais Lietuvos paveldo objektais, dvarais, piliakalniais. Tikrai bus ir sporto rungčių, slalomas, galvosūkiai. Tačiau bus ir malonių naujienų“, – mįslingai žadėjo „Idėjų grupė“ direktorė. Gruodžio 14 d. prasidėjusi registracija baigsis kitų metų balandžio 20 d. Ketvirtasis „Moterų ralis“ vyks 2018 m. balandžio mėn. 28 d. Visą informaciją apie renginį ir registraciją moterys ras svetainėje: www.moteruralis.lt bei „Facebook“ paskyroje.