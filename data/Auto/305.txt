Nes ko jau ko, o tokio automobilio iš „Kia“ galėjai tikėtis mažiausiai. Iš gamintojo, kurio aiški orientacija į mases, sulaukti originalaus, 50 tūkst. eurų kainuojančio, „Grand Turismo“ klasės automobilio su 370 „arklių“ pulsuojančia energija buvo netikėta. Tačiau, neabejotinai puiku. Tegul ir nepavyksta korėjiečiams optimistinis pardavimų planas, kuriame įpinta mintis prisivilioti „premium“ segmento vokiškų gamintojų klientus, tačiau reklaminė akcija neabejotinai bus viena sėkmingiausių. Apie automobilius rašanti žiniasklaida mirga įvairiausiais aikčiojimais, o vienas geriausiai situaciją iliustruojančių šūksnių skambėjo maždaug taip: „Lyg gryno oro gurkšnis sandariai uždarytame sportiškų sedanų kambaryje“. Įkvėpė kolos buteliukas „Kia Stinger“ šaknis galime aptikti dar 2011 metais Frankfurto parodoje (nekeista, ar ne?) parodytame prototipe „Kia GT Concept“, kurio pavadinime ir buvo užkoduota mintis. 2014 metais Detroite (JAV) jau buvo pademonstruota artimesnė gamybinei versija, kurios pavadinimas priartėjo prie galutinio – „KIA GT4 Stinger“. Automobilis buvo sukurtas europinėje „Kia“ būstinėje Frankfurte, prie jo dizaino padirbėjo legendinis Peteris Schreyeris ir kompanijos dizaino skyriaus vadovas Gregory Guillaume'as, o važiavimo savybes derino buvęs BMW M padalinio šefas Albertas Biermannas, dabar dirbantis su sportiškais „Hyundai“ bei „Kia“ modeliais. Galiausiai dabartinis „Stingeris“ buvo pristatytas pernai metų pradžioje Detroito parodoje ir rudenį pasiekė Europą. G. Guillaume'as sakė, kad „Stingerio“ dizaino įkvėpimo šaltiniu buvo „Coca-Cola“ buteliukas. Be papildomos stimuliacijos man sunku pažvelgti taip giliai, tačiau neabejotinai šis modelis yra tikras „Grand Turismo“ klasės atstovas: didelis, galingas, greitas, patogus kelionėms ir išraiškingas. „Stinger“ neskirtas atvažiuoti pirmam į tikslą, jo paskirtis – pati kelionė“, – tai patvirtindamas apie savo kūrinį kalbėjo G. Guillaume'as. Vis dėlto sportiškosios savybės tikrai neliko už borto – derindami automobilį bandytojai juo nuvažiavo 10 000 kilometrų garsiajame „Niurburgringo“ žiede Vokietijoje ir dar virš tūkstančio Pietų Korėjos trasose. Techniškai automobilis naudoja „Hyundai“ priklausančios prabangesnių automobilių „Genesis“ markės platformą, skirtą priekyje montuojamo variklio ir galine ašimi varomiems modeliams. Beje, „Stingerį“ galima rinktis varomą tiek galu, tiek visais keturiais ratais. Pirkėjų dispozicijoje – dvi benzinininės jėgainės: 2 litrų keturių cilindrų 255 AG/353 Nm turbomotoras bei GT versijoje siūlomas 3,3 litro dviejų turbinų V6 variklis, pasiekiantis 370 AG/510 Nm pajėgumus. Taip pat Europoje ir P. Korėjoje galima rinktis automobilį ir su 2,2 litro turbodyzeline 200 AG/440 Nm jėgaine. Visi varikliai derinami su 8 laipsnių automatine transmisija, kurią galima valdyti mechaniškai už vairo montuojamomis mentelėmis. Visuose „Stingeriuose“ montuojami „Brembo“ stabdžiai, o standartinių ratlankių skersmuo – nuo 17 colių dyzelinėje versijoje iki 19 colių galingiausioje. Titulą „atidirba“ su kaupu Mūsų bandyta galingiausioji „Stingerio“ versija su visais varomais ratais nuo 0 iki 100 km/val. įsibėgėja per 4,9 sek. ir gali išvystyti maksimalų 270 km/val. greitį. Automobilio dinamika žavi – šis motoras yra galingiausias kada nors „Kia“ gamintas variklis ir tokį skambų titulą „atidirba“ su kaupu. Dvi turbinos iš esmės eliminuoja vadinamąją traukos „duobę“ ir 1,9 tonos sveriantis automobilis šauna pirmyn nuo žemiausių apsukų, net ir pasirinkus „Eco“ važiavimo režimą. „Automatas“ veikia greitai ir pavaras parenka tiksliai pagal poreikį – valdyti pačiam mentelėmis po vairu didelio reikalo nėra. Gal tik sportiškiau judant vis pasijunta truktelėjimas keičiantis pavaroms, bet šis pojūtis reikalauja išaštrinto priekabumo. Vidutinės nurodomos degalų sąnaudos – 10,6 litro (mieste – 14,2). O mūsų bandymų metu įveikti 266 km pareikalavo vidutiniškai 10,9 litro – pagarba gamintojui už tikslumą. Automobilio pakaba gana standi – jaučiasi sportiška dvasia reguliavimuose, užtat ir posūkiuose „Stingeris“ elgiasi pavyzdingai, o tiksli ir jautri vairo sistema paverčia nemenką mašiną labai manevringa mieste. Modelio ilgis – 4830 mm, plotis – 1870 mm, aukštis – 1400, atstumas tarp ašių – solidūs 2905 mm. Bet valdosi jis taip, kad parametrai greitai užsimiršta. Važiuoklė savo eigos „trumpumą“ garsiai praneša tik įpuolus į solidesnes duobes, mažesni kelio nelygumai praryjami netriukšmingai. Automobilio kėbule gausiai naudojamas itin tvirtas plienas – taip pagerintas jo standumas užtikrino ir geresnes valdymo savybes, ir didesnį saugumą. Kalbant apie pastarąjį, „EuroNCAP“ organizacijos saugumo bandymuose „Stinger“ modelis gavo aukščiausią įvertinimą – penkias žvaigždutes. „Stingeriai“ komplektuojami su naujausiomis korėjiečių koncerno vairuotojo pagalbos sistemomis „Advanced Driver Assistance Systems“ (ADAS). Šiame pakete įdiegtos nuo šiuolaikinių automobilių jau nebeatsiejamos sistemos: perspėjimo apie kliūtį važiuojant atbulomis, vaizdo kamerų aplink visą automobilį, kliūčių aklojoje zonoje perspėjimo ir kitos.  Be to, kiekvienas automobilis turi elektroninę stabilumo programą (VSM), stabilumo kontrolės (ESC), perspėjimo apie priekyje esančią kliūtį ir priekinio susidūrimo prevencijos, pėsčiųjų atpažinimo sistemas, aktyvią pastovaus greičio palaikymo kontrolę su eismo juostos laikymosi funkcija, automatiškai grąžinančia automobilį į savo eismo juostą, automatinį artimųjų ir tolimųjų šviesų perjungimą. Žvelgė į geriausius? Salone taip pat juntama aiški kryptis Vokietijos link: vyrauja kokybiškesnės, malonios lietimui medžiagos, akivaizdus didesnis rafinuotumas nei kituose „Kia“ modeliuose, bandytame automobilyje viskas buvo surinkta be priekaištų ir jeigu ne atpažįstama multimedijos sistema ar markės ženklas ant vairo, norėtųsi išlipti ir pasitikrinti, kokio gamintojo šis keturratis? Priekyje sėdintiems erdvu, tačiau ant galinės sėdynės jau yra išlygų dėl sportiškai žemėjančios stogo linijos. Erdvės kojoms gale netrūksta, bet štai kokio krepšininko galva jau nesunkiai brauktų šukuosenos galiukais lubas. Bet apibendrinus automobilis komfortiškoms kelionėms nedidelės šeimos ar verslo išvykos formatu atrodo visiškai tinkamas: galingesnis ir greitesnis nei pilnai išnaudotum pagal taisykles Lietuvos keliuose, solidžiai įrengtas, turintis daug vietos smulkiems daiktams bei 12 V ir USB jungtis tiek priekyje, tiek gale, patogią multimedijos sistemą su 8 colių įstrižainės centriniame ekrane valdoma navigacija ir 406 l dydžio bagažinę – ko dar trūksta? Nebent papildomų litrų bagažo skyriuje. Bent jau iš dalies tai kompensuoja dėl plačiai atsidarančio dangčio atsiverianti itin didelė pakrovimo erdvė. Na, aš dar pasigedau solidesnio degalų bako (sumontuotas 60 l talpos), nes ilgoje kelionėje smagiau paminkius akceleratorių stoti papildyti atsargas kas 400-500 km gali erzinti. Bet svarbesni dalykai sukant daugybę kilometrų prie šio modelio vairo – solidus elektroninių saugumo ir pagalbinių sistemų paketas, pakankama dozė komforto ir ne paskutinėje vietoje originalus, sportiškas eksterjeras, patraukiantis ne vieno praeivio dėmesį – nusveria pastabas. Gal tik galinė automobilio dalis atrodo senamadiška, su „Hyundai“ elektromobilį primenančiais galiniais žibintais, kurie nekelia jokių asociacijų su brangesniais modeliais, Be to, salone neapleidžia jausmas, kad gamintojas tiesiog eina iš paskos vokiškai trijulei: truputėlis „Mercedes“ detalių, šiek tiek BMW, o pabaigai dar pagardų nuo „Audi“. Bet to priežastis ima atrodyti visiškai logiška, kai galvoji iš „Kia Stinger“ noro persivilioti bent vieną minėtų vokiškių markių (arba jų neįperkantį) gerbėją perspektyvos. Galybė sportiškų akcentų – nuo labai masyvaus galinio difuzoriaus iki briaunotų linijų kėbulo šonuose ir didelių oro paėmimo angų – verčia greičiau plakti kiekvieno šio žanro gerbėjo širdį, tad tereikia leisti jam atsisėsti prie vairo ir užvesti variklį. Tiems, kam įvaizdis nėra viskas, tai gali būti tikslus šūvis iš galingo pabūklo. Vienareikšmiai, bravo „Kia“, šis ėjimas netikėtas, bet vertas dėmesio. Dar matosi galimų tobulinti dalykų, bet „Stinger“ modelis iš tiesų yra gryno oro gurkšnis tvankiame sportiškų sedanų kambaryje. „Kia Stinger“ kaina Lietuvoje prasideda nuo 44 tūkst. 990 eurų, o mūsų bandytas modelis kainuoja 49 tūkst. 990 eurų. Kas labiausiai patiko: Ofiso garaže sutiktas „Stingerį“ smalsiai apžiūrinėjantis vokietis, kuriam didžiausias šokas buvo sužinoti, kad korėjiečiai dabar kuria jau ir tokias mašinas ir tai daro... Vokietijoje. Kas labiausiai nepatiko: Vienu baku nuvažiuojamas sąlyginai nedidelis atstumas gali erzinti ilgose kelionėse.