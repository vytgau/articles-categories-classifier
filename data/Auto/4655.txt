Laikui bėgant „quattro GmbH“ tapo sportinių ir lenktyninių automobilių, ateities prototipų bei padidinto pravažumo modifikacijų kūrimo ir gamybos baze. Be to, šis „Audi“ padalinys rūpinosi ir automobilių sportu, koordinavo gamyklines ir klientų komandas, tiekė joms lenktyninius automobilius ir atsargines dalis. Tad atsižvelgdama į besiplečiančią „quattro GmbH“ padalinio veiklos sferą, „Audi“ bendrovės vadovybė nusprendė pervadinti šią dukterinę įmonę į „Audi Sport GmbH“. Kartu su pavadinimo pakeitimu šiai bendrovei taip pat pavesta kurti ir gaminti „Audi R8“ bei RS šeimynų modelius bei atlikti „Audi“ automobilių suasmeninimo funkcijas. Taip pat – prekiauti „Audi Sport“ prekės ženklo automobilių aksesuarais. „Audi Sport GmbH“ tapo ir bendrovės sportinio techninio paveldo sergėtoja. O jis – ypač gausus. Pradžia skaičiuojama nuo ketvirtajame praeito amžiaus dešimtmetyje lenktynių trasas drebinusio legendinio „Auto Union“ („Audi“ bendrovės pirmtakės) bolido „Silver Arrow“. Devintajame praėjusio amžiaus dešimtmetyje su nuolatine visų ratų pavara komplektuota „Audi quattro“ užkariavo pasaulines ralio trasas. Šiuo metu „Audi“ lenktyniniai automobiliai varžosi DTM, „Formulės E“, „GT Racing“ ir TCR serijose. 2017 metais startuos talentingus jaunus lenktynininkus pritrauksiantis „Audi Sport TT Cup“ gamyklinis čempionatas. O lenktynėse išbandytos technologijos ir konstrukciniai sprendimai pirmiausia pritaikomi R8 superautomobiliuose ir RS ženklu pažymėtuose modeliuose. RS liniją sudaro įvairių klasių galingiausi serijinės gamybos modeliai. Juose montuojami pajėgiausi varikliai, pažangiausios pavarų dėžės, dinamiškam vairavimo stiliui pritaikyti važiuoklės elementai ir sustiprinti stabdžiai. RS pradžia – 1994 metai, kai į gatves išriedėjo legendinis „Audi RS2 Avant“. Šiandien visi RS šeimynos atstovai yra puikiai pritaikyti kasdieniniam važinėjimui įprasto eismo gatvėmis ir keliais. Be to, RS indeksu žymimi prabangiausi kiekvienos klasės atstovai (pavyzdžiui, „RS6 Avant“, „RS7 Sportback“), pabrėžiant, kad prabangą kuria ne vien tik aukštos klasės komplektacija, bet ir pažangūs techniniai sprendimai. Kita „Audi Sport GmbH“ modelių grupė – nuo 2007 metų į gatves riedantys „Audi R8“ superautomobiliai, pasižymintys iš lenktyninių bolidų perimta inovatyvia konstrukcija, optimaliai parinktu galios ir svorio santykiu, „Space Frame“ technologija pagrįstu lengvo lydinio rėmu ir kėbulu, automobilio viduryje sumontuotu varikliu ir „quattro“ nuolatine visų ratų pavara. Per pastaruosius 5 metus ši „Audi“ antrinė bendrovė padvigubino savo pardavimus. Per artimiausius pusantrų metų „Audi Sport GmbH“ vadovybė planuoja pristatyti net 9 naujus modelius. Be to, šiuo metu pasaulyje yra 370 išskirtinius automobilius parduodančių „Audi“ atstovų. 2017 metais jų skaičių tikimasi padidinti iki 600.