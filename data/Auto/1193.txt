Autogamintojų ir importuotojų asociacijos direktorė Rita Zdanevičienė primena, kad tokią pareigą turi visi fiziniai ir juridiniai asmenys su tikslu parduoti ar neatlygintinai kitiems asmenims perduoti į šalį atvežę bent vieną transporto priemonę ar savo reikmėms per metus įsivežę daugiau nei penkis jų vienetus. Fiziniai asmenys taip pat gali būti importuotojai Valstybės įmonės „Regitra“ duomenimis, šiemet iki gruodžio mėnesio šalyje pirmą kartą buvo įregistruota daugiau nei 381 tūkst. transporto priemonių. Tuo metu išregistruotų transporto priemonių skaičius siekė tik šiek tiek daugiau nei 180 tūkst. Anot R. Zdanevičienės, toks neatitikimas rodo, kad ne visų eksploatuoti netinkamų transporto priemonių (ENTP) tvarkymas yra organizuojamas ir finansuojamas importuotojų, kaip tai numato įstatymai. „Neretai savo pareigų importuotojai nevykdo, nes paprasčiausiai nežino tokio savo statuso ir su juo įgyjamų prievolių. Ypač tai pasakytina apie fizinius asmenis, kurie įregistravę savo veiklą, tačiau dažnai mano, jog per metus atsivežę iš užsienio pardavimui daugiau nei penkis automobilius ūkinės veiklos nevykdo ir automobilių importuotojais netampa. Vis tik įstatymai aiškiai nurodo, kad tokie asmenys, kaip ir įmonės, turi finansuoti ENTP tvarkymą“, – sako R. Zdanevičienė. Privalo dalyvauti ENTP tvarkymo sistemoje Transporto priemonių importuotojams tenkančios pareigos yra numatytos Lietuvos Respublikos atliekų tvarkymo įstatyme. Jame apibrėžiama, kad pradėję vidaus rinkai tiekti transporto priemones juridiniai ir fiziniai asmenys per tris mėnesius nuo tokios veiklos pradžios privalo registruotis Gamintojų ir importuotojų sąvade. Tą padaryti jie gali Aplinkos apsaugos agentūros svetainėje www.gamta.lt. „Į registrą įtraukti transporto priemonių gamintojai ir importuotojai privalo organizuoti eksploatuoti netinkamų transporto priemonių surinkimą ir tvarkymą. Tai reiškia, kad jie turi sudaryti sutartis su teisę ENTP surinkti ir tvarkyti turinčiomis įmonėmis ir finansuoti tinkamą ENTP sutvarkymą“, – sako R. Zdanevičienė. Tikslas – panaudoti antrąkart ir perdirbti Anot Autogamintojų ir importuotojų asociacijos direktorės, transporto priemonių importuotojai taip pat turi sudaryti sąlygas gyventojams nemokamai tvarkymui atiduoti vertės neturinčias ENTP ir užtikrinti mažiausiai vienos ENTP surinkimo vietos apskrityje įrengimą ir veikimą. Be to, organizuojant ENTP tvarkymą turi būti užtikrinamas LR Vyriausybės nustatytų ENTP ir jų dalių tvarkymo užduočių vykdymas. Tai reiškia, kad pakartotiniam naudojimui ir perdirbimui turi būti panaudota 95 proc. visos tvarkymui atiduotos ENTP, vertinant pagal jos svorį. Nepaisant to, ENTP neretai perduodamos nepatikimiems ir neteisėtiems tvarkytojams, kurie išsirenka tik teigiamos vertės atliekas, o visomis kitomis transporto priemonės dalimis ir komponentais atsikrato, kaip papuola. Pareigas gali vykdyti ir kolektyviai „Be šių pareigų tiesiogiai organizuoti ENTP tvarkymą importuotojai taip pat privalo savo lėšomis šviesti visuomenę ENTP tvarkymo klausimais ir daryti tai aplinkos ministro nustatyta tvarka. Galiausiai vidaus rinkai automobilius tiekiantys subjektai privalo pagal galiojančią tvarką vykdyti ENTP atliekų tvarkymo apskaitą ir reguliariai teikti ataskaitas Aplinkos apsaugos agentūrai“, – pažymi R. Zdanevičienė. Be abejo, visas šias pareigas tinkamai atlikti savarankiškai smulkiems importuotojams gali būti sudėtinga. Dėl to daugelis apie tai žinančių šias prievoles vykdo kolektyviai, patikėdami jas licencijuotoms organizacijoms. Anot R. Zdanevičienės, daugeliu atvejų tai daryti yra racionaliau, nes, pavyzdžiui, asmuo per metus vidaus rinkai tiekiantis vos keletą transporto priemonių greičiausiai neturi reikiamų resursų sudaryti sąlygas ENTP surinkimui ar vykdyti visuomenės švietimą. „Bet kokiu atveju importuotojams tenkančios prievolės turi būti vykdomos – jei ne dėl atsakomybės prieš visuomenę, tai tuomet bent jau dėl gręsiančių nuobaudų. Šios gali būti išties nemažos ir siekti iki daugiau kaip 14 tūkst. eurų fiziniams asmenims bei 23 tūkst. eurų juridiniams subjektams“, – pažymi R. Zdanevičienė. Keisis automobilių išregistravimo tvarka Situaciją dėl ENTP tvarkymo, tikimasi, pagerins ir nuo kitų metų gegužės įsigaliojanti nauja transporto priemonių išregistravimo tvarka. Pagal dabar galiojančias procedūras, „Regitra“ iš savo registro transporto priemones automatiškai išbraukia, kai jų civilinės atsakomybės draudimas ar techninė apžiūra nebegalioja daugiau nei 180 dienų ar kuomet nėra sumokėti valstybės nustatyti mokesčiai. Nuo 2018 metų gegužės, tiesiog sulaukti šio termino pabaigos nebepakaks, o norėdamas išregistruoti transporto priemonę jos savininkas „Regitrai“ turės pateikti pažymą apie automobilio sutvarkymą. „Kiekvienas ENTP savininkas yra atsakingas už jos perdavimą tinkamam sutvarkymui, todėl automatiško transporto priemonių išregistravimo atsisakymas paskatins jų turėtojus atsakingiau vykdyti šią pareigą. Kitaip tariant, kur nors kieme rūdyti paliktas automobilis nebebus automatiškai šalinamas iš registro, todėl tuo turės pasirūpinti pats transporto priemonės savininkas, o tam automobilis neišvengiamai turės būti perduotas tvarkymui. Toks ir yra visos visuomenės interesas“, – teigiamai naująją tvarką vertina R. Zdanevičienė.