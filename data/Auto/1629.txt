„Tarp vairuotojų sklando mitas, kad kai šalta esą geriau rankinio stabdžio nenaudoti, nes jis gali prišalti ir tuomet nepajudėsi iš vietos. Tačiau toks įsitikinimas teisingas tik vienu atveju – jei stabdžių sistema nėra tvarkinga. Tad ir pradėti reiktų nuo patikrinimo, ar jis veikia tinkamai, o jei ne – būtinai susitvarkyti ir neignoruoti problemos, kuri gali turėti skaudžių pasekmių“, – teigia draudimo bendrovės BTA Ekspertizių skyriaus vadovas Andrius Žiukelis. Pasak jo, jei automobilio stabdžių sistema tvarkinga, stovėjimo stabdis turi būti naudojamas nuolat. Nenaudojamas jis kaip tik gali tapti papildomų gedimų priežastimi, nes nejudančias stabdžių sistemos dalis gali paveikti korozija, drėgmė ar dulkės, o ir jo remontas tada gali kainuoti kelis šimtus eurų. Bet tai – ne blogiausia, kas gali nutikti. Jei tokį tausotą ir nejudintą stovėjimo stabdį pabandysite įjungti kritiniu momentu, jis tiesiog nesuveiks taip, kaip tikimės, arba kaip tiks taps priežastimi, kodėl vieną rytą nepajudėsite iš vietos. „Manymas, kad nenaudodami rankinį stabdį tausojame – visiškas mitas. Jis yra visos stabdžių sistemos dalis, kurią ir reikia naudoti, o ne kažkaip specifiškai tausoti, todėl jį rekomenduočiau naudoti visada, kai išlipama iš automobilio. Net ir tada, kai vieta, kurioje paliekamas automobilis, yra lygi, palikti automobilį su mechanine pavarų dėže tik su įjungta pavara nepakanka, būtina naudoti ir rankinį stabdį“, – sako specialistas. Draudimo bendrovės praktikoje yra pasitaikę atvejų, kai lygioje vietoje paliktas automobilis vis tik ėmė ir nuriedėjo. „Vertinant įvykio aplinkybes buvo akivaizdu, kad vieta lygi, tačiau akivaizdu buvo ir tai, kad automobilis buvo nuriedėjęs. Pasak kliento, jį esą kažkas nustūmė, tačiau jei rankinis stabdis būtų buvęs užtrauktas, tokios situacijos tikrai buvo galima iš viso išvengti. Pagal privalomą vairuotojų civilinės atsakomybės draudimą toks įvykis draudžiamasis, nukentėjusiajam žala yra atlyginama, o su kaltininku aiškinamės, dėl kokių priežasčių tai nutiko“, – aiškina A. Žiukelis. Jo teigimu, vis daugiau vairuotojų atsakingai žiūri į techninę savo automobilių būklę ir juos tikrina profilaktiškai, o esant reikalui – remontuoja. „Bendraudamas su klientais, vairuotojais, autoservisų darbuotojais matau vis gerėjančią tendenciją – įsisąmoninama, kad važiuodamas netvarkingu automobiliu gali ne tik savo automobilį sudaužyti ar svetimą turtą sugadinti, bet gali ir susižeisti ar sužeisti ką nors kitą. Deja, vis dar yra tam tikra dalis vairuotojų, kurie automobilių būkle susirūpina tik po to, kai atlikus techninę apžiūrą paaiškėja, kad juo toliau važiuoti be papildomo remonto nepavyks“, – tendencijas apibendrina draudimo bendrovės specialistas. Kai netrukus bus masiškai imtos keisti automobilių padangos, į plataus profilio servisus vykstantys vairuotojai turi progą vienu kartu nušauti du zuikius: ne tik pasikeisti padangas, bet ir prieš žiemą pasitikrinti, ar stabdžiai yra tvarkingi. „Kiekvienam automobilio vairuotojui rekomenduočiau bent 1-2 kartus per metus patikrinti automobilio pakabos ir stabdžių dalis – nereikia laukti kol pradės kas nors negero jaustis. Atėjo padangų keitimo sezonas, puiki proga profilaktiškai pasitikrinti ir, jei bus rasta gedimų, pats laikas iki rimtesnių šalčių juos sutvarkyti“, – rekomenduoja A. Žiukelis.