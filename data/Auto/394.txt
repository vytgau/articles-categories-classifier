Draudimo bendrovės ERGO Lietuvoje Transporto priemonių draudimo skyriaus vadovas Rimvydas Pocius sako, kad jų bendrovėje tokių atvejų nėra pasitaikę. „Neteko girdėti, kad rizikos vertinamos būtų pagal tokius pavyzdžius. Mes riziką vertiname atsižvelgdami į asmens elgesį kelyje ir vairavimo patirtį, o taip pat automobilio techninius duomenis“, – teigia draudimo atstovas. ADB „Gjensidige“ Draudimo produktų, rizikos vertinimo ir kainodaros vadovas Baltijos šalims Andrius Dambrauskas taip pat teigia, jog įžūlūs ar iššaukiantys vardiniai numeriai neturi jokios įtakos draudimo kainai. „Mūsų bendrovėje išskirtiniai ar vardiniai valstybiniai numeriai neturi įtakos draudimo kainai. Esame iš klientų girdėję, jog kai kur vardiniai numeriai apdraudžiami atskirai, kaip automobilio papildoma įranga ir draudimas kainuoja daugiau. Mūsų klientai apsidraudžia vienodomis sąlygomis, tiek turintys vardinius, tiek įprastus valstybinius numerius“, – aiškina kainodaros vadovas. Vairuotojo elgesys svarbus tik kelyje Anot draudikų, žmogiškasis faktorius jų darbe neegzistuoja, todėl neetiškas vairuotojo elgesys, bendravimas su draudėju neturi jokios įtakos draudimo kainos apskaičiavimui. „Vertinant riziką atsižvelgiame tik į objektyvius rizikos faktorius, kurie ir leidžia įvertinti kaip asmuo elgiasi kelyje, kokia jo vairavimo patirtis ar eismo įvykių istorija“, – sako R. Pocius. „Draudikai vertina objektyvius ir pamatuojamus kriterijus, tad asmeninės savybės ar elgesys neturi įtakos draudimo kainos skaičiavime. Tačiau jei žmogaus charakteris pasireiškia per vairavimo įpročius, draudikai jį gali pamatyti drausmingumo statistikoje“, – teigia A. Dambrauskas. Vienos transporto grupės išskirti negali Kalbėdami apie didžiausią riziką kelyje keliančias transporto priemones draudikai sako, kad įvardinti vienos – tiesiog neįmanoma, nes viskas priklauso nuo pačio vairuotojo, o ne nuo jo vairuojamos transporto priemonės. „Vienos transporto priemonių grupės išskirti negalima, nes kiekvienoje iš jų yra įvairios rizikos vairuotojų. Pavyzdžiui, vienas vairuotojas ir didesnės galios automobilį gali vairuoti atsakingai ir vadovaujantis KET. Tuo metu prie analogiškos transporto priemonės sėdęs kitas vairuotojas kelyje gali elgtis kardinaliai priešingai. Bet kuriuo atveju didžiausia rizikos dalis tenka vairuotojui, o ne jo valdomam automobiliui. Juk eismo įvykius sukelia transporto priemonių vairuotojai, o ne automobiliai“, – sako R. Pocius. „Labai svarbus yra vairuotojo drausmingumo kriterijus, tai yra sukeltų ir patirtų įvykių skaičius bei pobūdis. Atsižvelgiame į vairuotojo patirtį – ilgiau vairuojantys žmonės įgyja geresnius įgūdžius ir turi daugiau galimybių išvengti eismo įvykių“, – sako A. Dambrauskas. Pervežėjams – brangesnis draudimas Keleivių ar krovinių pervežimo paslaugas teikiantiems vairuotojams, pasak draudimo specialistų, yra taikomos didesnės drausimo įmokos, priklausomai nuo jų darbo pobūdžio. „Kalbant apie vairuotojų veiklos specifiką, be abejo, profesionaliai teikiantys keleivių vežimo paslaugas asmenys automobiliu naudojasi dažniau, negu tie, kurie vairuoja savo asmeniniais tikslais. Todėl ir jų riziką mes vertiname skirtingai“, – teigia A. Dambrauskas. „Vienas svarbių rizikos faktorių, kuriuos vertina draudikai, yra vykdomos veiklos kriterijus. Pavyzdžiui, jei transporto priemonių maršrutai driekiasi per šalis, kuriose yra vidutinės žalos yra didesnės nei Lietuvoje, ar transporto priemonė naudojama keleivių pervežimui. Tuomet vertinami šie rizikos faktoriai ir atitinkamai pateikiamas draudimo pasiūlymas“, – aiškina R. Pocius. Aibė kriterijų Drausdamos transporto priemones draudimo bendrovės vadovaujasi gausybe skirtingų faktorių, tačiau specialistai išskiria svarbiausius veiksnius, kurie gali įtakoti draudimo sumą. „Transporto draudimo rizika vertinama atsižvelgiant į daug kriterijų. Vieni rizikos faktoriai yra susiję transporto priemonės vairuotojais. Šiuo atveju svarbi yra vairavimo patirtis, draudimo laikotarpis, eismo įvykių istorija, transporto priemonės vykdoma veikla ir pan. Kiti rizikos faktoriai yra automobilio techniniai duomenys: transporto priemonės tipas, variklio tūris, bendroji masė, vietų skaičius ir t.t. Taip pat vertinami visos rinkos rodikliai – bendro avaringumas ir žalos dydis, eismo intensyvumas, infliacija ir kt.“, – aiškina R. Pocius. „Mūsų draudimo bendrovė, apdrausdama privalomuoju vairuotojo ar kasko draudimais, atsižvelgia į daugybę kriterijų. Siekiame, kad kaina būtų suskaičiuota kuo tiksliau, individualiai kiekvienam vairuotojui. Tarp kriterijų yra ir automobilio techninės charakteristikos – amžius, galia, gabaritai ir kita“, – teigia A. Dambrauskas.