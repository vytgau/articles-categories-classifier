Ispaniški flamenko ritmai, autentiška paelija, Sangrija ir kitos pietietiškos atrakcijos antradienio vakarą kauniečius bei miesto svečius kvietė pasivyti nubėgančią vasarą. Tokiomis nuotaikomis automobilių mėgėjai rugsėjo 19 d. vakarą rinkosi į naujojo „Seat“ salono atidarymo iškilmes Kaune. Renginio dalyviai turėjo galimybę ne tik apžiūrėti serijinius modelius, bet ir susipažinti su sportiniu „Seat Leon“, pelniusiu ne vieną apdovanojimą Europos žiedinių lenktynių trasoje, rašoma pranešime žiniasklaidai. Nuo 2010 m. „Seat“ atstovybė veikė Vilniuje, tačiau jos šeimininkai sako greitai pajutę, kad šiai markei būtina atskira erdvė, todėl nuo šiol ispanų gamintojo automobiliai klientų dėmesio lauks erdviame 380 kvadratinių metrų ploto pardavimo salone Kaune. „Matydami vis didėjančią „Seat“ automobilių paklausą ir besiplečiančią klientų geografiją visoje Lietuvoje, jau prieš kelerius metus nusprendėme įsteigti specialiai jiems skirtą pilnavertį saloną vadinamajame „Jutos“ automobilių prekybos ir aptarnavimo „miestelyje“. Jis jau kuris laikas reorganizuojasi ir keičiasi. Neseniai čia atidarytas naujas „Audi“ centras, dar anksčiau įrengtas vienas moderniausių mieste kėbulų remonto centras, įsikūrė nauji autorizuoti „Audi“ bei VW automobilių servisai. Dabar čia bus aptarnaujami ir „Seat“ automobiliai“, – kelerių metų pokyčių raidą vardijo „Seat“ padalinio Lietuvoje vadovas Vytautas Švedas. Pasak jo, iki šių metų pradžios Kauno „Audi“ centrui priklausiusias patalpas teko preciziškai adaptuoti naujakuriams pagal visus „Seat“ gamintojo numatytus interjero dizaino bei automobilių išdėstymo reikalavimus. Naujoje ekspozicijoje tilps 6 populiariausi modeliai.  „Visi gamintojai plečia savo siūlomų modelių gamas, tad atitinkamai turime ieškoti jiems didesnių namų. Esame tikri, kad „Seat“ kūriniai pratęs plačią „Volkswagen“ grupės atstovų paletę. Juolab kad „Seat“ siūlo ir SUV tipo automobilių, o šis segmentas visame pasaulyje auga bei populiarėja neįtikėtinais tempais“, – pastebėjo V. Švedas. Naujame salone išskirtinė vieta atiteko Lietuvos „Metų automobiliu 2017“ tituluotam „Seat Ateca“. Netrukus greta puikuosis ir kita naujiena – jo mažesnysis brolis – „Seat Arona“, kuris turėtų sulaukti daug moterų simpatijų. Šie manevringi miesto visureigiai pasižymi ne tik geresniu pravažumu, bet patogesne sėdėsena, komfortiškesniu įlipimu bei kitais privalumais. Tokie automobiliai pastaruoju metu diktuoja madas kone visoje Europoje. Jiems iš paskos į naująją ekspoziciją stos savo išvaizda bei techniniais sprendimais gerokai atsinaujinusi ir vairuotojų pripažinimą seniai pelniusi „Seat Ibiza“. Greta jos numatyta vieta šeimyniniam vienatūriui „Seat Alhambra“. Tai „Volkswagen Sharan“ giminaitis, pasižymintis ne tik mažesne kaina, bet ir subtiliais interjero sprendimais. Galiausiai Ispanijos gamintojo kūrinių virtinę pratęs patikimasis „Seat Leon“, šiemet taip pat nežymiai atnaujinęs savo eksterjerą ir išsiskiriantis itin plačia modifikacijų palete – nuo kasdienio darbinio iki žvitraus sportiško automobilio. Tai kiek rečiau gatvėse sutinkamas populiariojo „Volkswagen Golf“ pusbrolis. Jis neretai patraukia vairuotojų akį savita, išraiškingesne išvaizda ir sportiškesniu išorės bei vidaus dizainu nei konservatyvusis „Golfas“. Per praėjusius metus „Autojuta“ pardavė iš viso beveik 2 tūkst. naujų ir naudotų automobilių.