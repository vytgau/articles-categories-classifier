„Dakaro organizatoriai supranta, kad smėlis yra vienas pagrindinių Dakaro atributų. Lenktyniauti kopose yra sudėtinga lenktynininkams ir patrauklu žiūrovams. Intriga į sudėtingiausią pasaulio ralio maratoną sugrįžta“, – sakė komandos „General Financing team Pitlane“ pilotas Benediktas Vanagas, savo pirmąjį Dakaro ralį 2013 m. startavęs būtent Peru. 40-ojo Dakaro žemėlapyje nebelieka Paragvajaus, kurio sostinėje Asunsjone startavo šių metų ralis. 2018 m. Dakaras startuos sausio 6 d. Peru sostinėje Limoje ir finišuos sausio 20-ąją Kordobos mieste Argentinoje. Tai bus 10-asis Dakaro ralis Pietų Amerikos teritorijoje. Lenktynininkams reikės įveikti 13 etapų, kurių vienas bus maratonas. Pirmieji keturi etapai vyks smėlio kopomis palei vandenyną Peru. Po to kelias suks į aukštikalnes, 4000 m aukštį prie Titikakos ežero. Bolivijos sostinėje La Pase sausio 12-ąją numatyta poilsio diena prieš kitus etapus aukštikalnėse ir maratoną Argentinoje. Lenktynininkų registracija į 2018 m. Dakarą prasidės gegužės 15 d.