Štai taip atrodo paskutinis dyzelinių „Volkswagen“ automobilių prieglobstis. Kaitrių saulės spindulių išdegintoje Kalifornijos dykumoje padėtas taškas po garsiojo skandalo, kainavusio šiam vokiečių koncernui reputaciją. Besidriekiančios automobilių eilės – tai ne itin malonios istorijos atspindys. 2015 m. automobilių gamintoja „Volkswagen“ buvo priversta pripažinti sąmoningai nusprendusi pateikti mažesnius dyzelinių automobilių išmetamųjų dujų rodiklius – realūs skaičiai leistiną normą viršijo net 40 kartų. Ši afera koncernui kainavo 25 mlrd. JAV dolerių (20,29 mlrd. eurų). Šiai automobilių gamintojai jau teko išpirkti iš juos įsigijusių amerikiečių per 300 tūkst. automobilių, o dar 200 tūkst. laukia savo eilės. Tokių dyzelinių automobilių kapinių kaip šios – net 37. Kol kas nėra žinomas karštyje lėtai yrančių automobilių likimas. Gali būti, kad dalį jų pavyks perdaryti ir priderinti prie taikomų standartų.