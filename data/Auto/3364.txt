2016 m. „General Motors” pasiekė rekordinį 10 mln. parduotų automobilių rezultatą, o operacinis pelnas buvo 12,5 mlrd. JAV dolerių (11,77 mlrd. eurų). Kaip rašo autostat.ru, daugiausia automobilių pavyko parduoti „Volkswagen“ – realizuota 10,3 mln. transporto priemonių. Vis dėlto analitikai akcentuoja, kad praėjusiais metais M. Barra uždirbo 21 proc. mažiau nei 2015 m. Šiuos pokyčius lėmė schemos, pagal kurią jai ir kitiems aukšto rango „General Motors“ vadovams suteikiama galimybė įsigyti kompanijos akcijų, ypatumai. Nevertinant šių subtilybių jos uždarbis 2016 m. augo apie 30 proc. M. Barra „General Motors“ direktoriaus postą užėmė 2014 m. ir tapo pirmąja moterimi, kuriai buvo suteikta galimybė vadovauti didžiajam automobilių gamybos koncernui. Dar iki šio paskyrimo ji vadinta įtakingiausia moterimi automobilių pramonės sektoriuje. Be to, 2015 m. M. Barra užėmė devintą vietą didžiųjų pasaulio lyderių penkiasdešimtuke. Antroje daugiausia praėjusiais metais uždirbusių automobilių pramonės atstovų sąrašo vietoje atsidūrė „Ford“ vadovas Markas Fieldsas, uždirbęs 22,1 mln. JAV dolerių (20,82 mln. eurų), t. y. 19 proc. daugiau nei 2015 m. Trečioji vieta atiteko „Fiat Chrysler Automobiles“ vadovui Sergio Marchionne – jo metinis uždarbis siekė 9,9 mln. eurų. Ketvirtoje vietoje atsidūrė „Volkswagen“ generalinis direktorius Matthiasas Mulleris, kurio metinis uždarbis – 7,3 mln. eurų. Reitingo sudarytojai pabrėžia, kad Japonijos automobilių gamintojų vadovai dažniausiai uždirba kur kas mažiau nei jų kolegos Europoje ar JAV. „Tesla Motors“ vadovas Elonas Muskas įvardijamas kaip mažiausiai uždirbantis vadovas automobilių pramonės srityje. 2015 m. įmonei viešai pranešus apie vadovo atlyginimą paaiškėjo, kad metinis jo uždarbis tesiekė mažiau nei 38 tūkst. JAV dolerių (35 tūkst. 795 eurus). Tada teigta, kad ši suma grįsta minimaliu įmanomu atlyginimu dirbant 80 valandų per savaitę ir laikantis Kalifornijos valstijoje galiojančių įstatymų. Tiesa, E. Muskui priklauso 33,6 mln. „Tesla“ akcijų, kurių vertė, pateikiamais skaičiavimais, siekia apie 10 mlrd. JAV dolerių (apie 9,4 mlrd. eurų). Taigi net ir gaudamas itin kuklų atlyginimą šis asmuo šiuo metu laikomas turtingiausiu automobilių gamybos įmonės vadovu pasaulyje.