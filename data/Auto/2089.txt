„Geriausias Lietuvos vairuotojas“ konkurso nugalėtojas keičiasi kasmet, o kai kurie dalyviai jame dalyvauja ne pirmus metus. Laimėti pirmąkart dalyvaujant galima tik teoriškai „Geriausio Lietuvos vairuotojo“ konkurso sudėtingumą įrodo faktas, kad per 16 metų istoriją nugalėtoju pirmą kartą dalyvaudamas žmogus tapo tik du kartus. Vienas tų kartų – pirmojo konkurso metu 2001-aisiais. Geras vairuotojas, puikiai išmanantis kelių eismo taisykles ir turintis gerus praktinius įgūdžius, gali įveikti atrankos etapą, kuris susidaro iš teorinės ir praktinės vairavimo dalių. Tačiau finale išryškėja visos gero eismo dalyvio spragos: ten reikia pademonstruoti ne tik puikius vairavimo įgūdžius su įvairaus dydžio automobiliais ir priekabomis, ne tik teorines kelių eismo taisyklių žinias, bet ir automobilių pramonės bei sporto išmanymą. Be to, konkurso finale praktiškai patikrinama, kaip vairuotojas išmano automobilio sandarą, jo veikimo principus, kaip jis sugeba elgtis ekstremaliose situacijose suteikiant pirmąją pagalbą ar malšinant gaisrą. Geru vairuotoju reikia būti visą laiką „Norint gerai pasirodyti konkurse pasiskaityti naujausias kelių eismo taisykles būtina, bet to nepakanka. Reikia nuolatos domėtis automobiliais, automobilių pasauliu, sekti naujienas, dalyvauti slalomuose ir tą daryti visą laiką,“ – sakė 2014 metų „Geriausias Lietuvos vairuotojas“ Dominykas Danys, kuris šiemet konkurse dalyvaus jau 8 kartą. Jis – tikras benzingalvis, turintis milžinišką žinių bagažą apie automobilius ir pats dalyvaujantis mėgėjų sporto varžybose. „Norint įveikti atrankinius etapus reikia turėti teorinių žinių ir geresnius nei bendros vairuotojų masės vairavimo įgūdžius. Norint gerai pasirodyti finale reikia pastoviai domėtis automobiliais, automobilių pasaulio naujovėmis ir kelių eismo taisyklių pakeitimais, kažkur pastoviai važiuoti, dalyvauti,“ – sako VĮ „Regitra“ egzaminuotojas Andrius Sinkevičius, laisvalaikį leidžiantis slalomo trasose ir mini ralio varžybose. Jis geriausiu vairuotoju tapo 2013 metais. Konkurso veteranas Kęstutis Taškūnas, jame dalyvausiantis jau 14-tą kartą, „Geriausiu Lietuvos vairuotoju“ tapo 2 kartus – 2016 ir 2010 metais. Ant prizininkų pakylos lipo 7 kartus. Jis sako, kad geras vairuotojas, pastoviai besidomintis automobilių naujovėmis, turi teorinių šansų nugalėti dalyvaudamas pirmąkart, tačiau dėl didelės konkurencijos tai padaryti būtų labai sudėtinga. Finalo vietas kiekvienais metais užima geriausiai pasiruošę konkurso dalyviai. Skatina tobulėti Nedalyvavusiam konkurse vairuotojui iš karto gali kilti klausimas, kodėl jis turėtų čia dalyvauti, jei šansų laimėti – mažai. Paprasta: konkursas augina geresnius vairuotojus. „Konkursas skirtas ne tik geriausiems išrinkti – daugelis dalyvių čia atvyksta vien tam, kad patobulintų savo žinias ir įgytų naujų įgūdžių. Juk ne kasdien dalyviams tenka išbandyti įvairius automobilius, nuo „Toyota Hilux“ pikapo iki „Toyota C-HR“ krosoverio, bei manevruoti jais aikštelėse. Po tokių užduočių daliai save labai gerais vairuotojais laikiusių dalyvių tenka nuleisti galvą, atleisti akceleratorių ir suvokti, kad jų įgūdžiai nėra tokie geri, kaip atrodo jiems patiems. Žodžiu, tai yra smagus žaidimas, gera treniruotė, už kurią nereikia mokėti starto mokesčio“, – teigia konkurso organizatorius, Lietuvos žurnalistų autoklubo prezidentas Valdas Valiukevičius. „Intensyvus gyvenimo tempas atsispindi ne tik mūsų darbuose, bet ir vairavimo kultūroje. Automobilių skaičius gatvėse auga, todėl itin svarbu skirti dėmesį į saugumą keliuose, saugų vairavimą. „Geriausio Lietuvos vairuotojo“ konkursas – tai gera vieta ne tik pasitikrinti žinias, jas atnaujinti, bet ir patobulinti vairavimo įgūdžius. „Neste“ skiria didelį dėmesį saugai ir saugumui, lygiai kaip ir degalų kokybei, kuri yra ne tik itin svarbi sklandžiam ir ilgalaikiam variklio darbui, bet taip pat saugioms ir malonioms kelionėms“, – teigia vienas konkurso rėmėjų UAB „Neste Lietuva“ generalinis direktorius Ringaudas Steikūnas. Šiais metais konkurso „Geriausias Lietuvos vairuotojas“ registracija vykdoma internetu: www.bit.ly/GLV2017, o atrankos etapai vyks Panevėžyje (rugsėjo 9), Klaipėdoje (rugsėjo 16) ir Šiauliuose (rugsėjo 23). Finalas vyks taip pat Šiauliuose, rugsėjo 24 d. Tiek atrankos etapai, tiek finalas pirmą kartą konkurso istorijoje vyks prie paminėtų miestų esančiuose Darbo rinkos mokymo centrų saugaus vairavimo aikštelėse su slidžiomis dangomis. Tai leis patikrinti ne tik vairavimo įgūdžius manevruojant, tačiau ir reakciją bei elgesį automobiliui netikėtai paslydus – tai itin aktuali praktika prieš artėjantį slidųjį sezoną.