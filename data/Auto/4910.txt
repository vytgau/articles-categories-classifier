Spalio pradžioje itin padaugėjo automobilių išmetamųjų dujų sistemos katalizatorių vagysčių. Šios vertingos, tauriųjų metalų pripildytos detalės ilgapirščius vilioja kaip magnetas. Štai iš vilniečio Irmanto Petronio automobilio katalizatorius išpjautas jau dukart. „Automobilis buvo paliktas vidiniame kieme Vilniaus miesto centre. Šalia Valstybinės mokesčių inspekcijos, STT. Buvo ir vaizdo stebėjimo kameros. Deja, ilgapirščiai pasistengė“, – pasakoja I. Petronis. Kol kas Irmantas važinėja be aplinkos taršą mažinančios detalės, mat ji kainuoja nemažus pinigus, o ir remonto darbai užtrunka. Tačiau vyras jau ieško išeičių, mat nauju katalizatoriumi reikia pasirūpinti iki artėjančio apsilankymo techninės apžiūros stotyje. Pasirodo, kaip tik tą naktį, kai buvo apvogtas Irmantas, Vilniaus Kriminalinės policijos pareigūnai sulaikė katalizatorius vogusius asmenis. Kriminalinės policijos skyriaus viršininkas Andžejus Jankevičius rodo konfiskuotą nusikaltimų įrankį. Jis pasakoja, kad buitinių prekių parduotuvėje tokį įrenginį įsigijęs gudruolis katalizatorių pasisavinti sugeba beveik nepastebimai. „Vykdant šį nusikaltimą nėra praktiškai jokio garso. Užtenka tik palįsti po automobiliu, o kitam – stebėti aplinką. Bet kiti tokį nusikaltimą vykdo vieni“, – sako A. Jankevičius. Tuo metu UAB „Service Pactum“ vadovas Ramūnas Sadovskis teigia, kad vis dažniau susiduria su nusivylusiais vairuotojais, kuriems didžiausiu galvos skausmu po techninės apžiūros tampa būtent katalizatorius. LRT TELEVIZIJOS laida „Keliai. Mašinos. Žmonės“ automobilių techninės apžiūros kontrolierių teiraujasi, kodėl taip griežtai vertinamos virinimo siūlės. Plačiau apie tai – laidos įraše. 