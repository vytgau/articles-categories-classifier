Vietos žiniasklaidos priemonė „La Voz de Galicia“ teigia, kad policijos pareigūnai tyrimo ėmėsi Ispanijos Benidormo mieste aptikę „Ferrari“ klastotę. Skelbiama, kad pareigūnams pavyko išsiaiškinti, kas šį automobilį pagamino – neilgai trukus policija apsilankė ir slaptose tokių automobilių dirbtuvėse. Reido metu pareigūnai aptiko 14 automobilių, iš kurių keturi jau buvo parengti pardavimui. Likusieji – vis dar buvo transformacijos į sportines mašinas procese. Tarp pareigūnų konfiskuotų klastočių – interpretacijos „Ferrari 458 Italia“, „Ferrari F430“ ir „430 Scuderia“ tema. Įdomu tai, kad Benidormas – populiarus šalies kurortas, ypač mėgstamas turistų iš buvusių Sovietų Sąjungos šalių. Spėjama, kad dažniausiai (galbūt net visais atvejais) klastotojai „superautomobiliais“ paversdavo „Toyota“ modelius, o klastotes internete parduodavo už sumas, siekiančias vos 41 tūkst. eurų. Jeigu peršasi išvada, kad šią istoriją galbūt jau kažkur girdėjote, esate velniškai teisūs: Ispanijos policija dar 2013 metais buvo sučiupusi tokių automobilių klastotojų.