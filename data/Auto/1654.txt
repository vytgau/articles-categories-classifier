Šiąnakt pasibaigus visuotiniam balsavimui DELFI portale paaiškėjo, kas nugalėjo paskutinėje, „Lietuvos automobilio“, nominacijoje. Joje triumfavo „Volvo XC60“ modelis. Išvaizdus, technologiškai pažangus ir prabangus „Premium“ segmento SUV modelis gerokai pranoko 26 konkurentus ir surinko pergalę atnešusius 610 balsų. Antrą vietą užėmė dar vienas, tik mažesnis SUV automobilis „Toyota C-HR“, pelnęs 347 skaitytojų simpatijas, o trečioje pozicijoje po atkaklios kovos sublizgėjo „BMW 5“ serijos sedanas, su 242 balsais nežymiai pranokęs „Alfa Romeo Stelvio“. Toliau rikiuojasi „Audi A5 Sportback“, „Opel Insignia“, „Volkswagen Arteon“, „Peugeot 5008“ ir kiti modeliai.  „Lietuvos automobilio 2017“ nominacijos rinkimuose galėjo dalyvauti visi DELFI skaitytojai, savo vieną balsą skyrę vienam automobiliui iš pateikto 27, mūsų šalyje pasirodžiusių nuo praėjusių metų lapkričio iki šių metų spalio mėnesio, sąrašo. Paskutinėje nominacijoje triumfavęs „Volvo XC60“ sėkmingai rungėsi ir kitose apklausose – iš viso švedų SUV automobilis nugalėjo keturiuose iš šešių apklausos segmentų. Jis taip pat laimėjo žurnalistų, verslininkų ir vadovų bei teisininkų rinkimuose. Kitose apklausose nugalėjo „Mini Countryman“, triumfavęs reklamos, rinkodaros ir viešųjų ryšių specialistų balsavime, ir „BMW 5“, susilaukęs daugiausiai sportininkų ir pramogų pasaulio atstovų simpatijų. Pernai „Lietuvos automobilio“ nominacijoje nugalėjo charizmatiškasis „Audi A5 Coupe”, surinkęs 1200 balsų. Kitas penkias nominacijas 2016-aisiais susišlavė „Volvo S90/V90“. Išskirtinis nacionalinis projektas DELFI spalį pristatė antrą kartą unikaliu formatu mūsų šalyje organizuotus „Lietuvos automobilio 2017” rinkimus. Šešių dalių ciklas vėl atskleidė, kokie šiemet mūsų šalyje pasirodę automobilių modeliai yra populiariausi tarp skirtingų profesijų atstovų. Šis projektas mūsų šalyje unikalus tuo, kad apklausose, kurias atliko rinkos tyrimų bendrovė „Spinter“ ir žurnalas „Reitingai“, dalyvavo skirtingos profesinės grupės, o jų pasirinkimą galiausiai galima palyginti su bendra visų DELFI skaitytojų nuomone. Apklausose nebuvo pateikiami jokie ekspertiniai vertinimai, respondentams paliekant galimybę apsispręsti absoliučiai savarankiškai, vadovaujantis bet kokiais jiems priimtinais kriterijais. „Šiemet automobilių mylėtojams skirtas projektas startavo su nauju prekės ženklu „Lietuvos automobilis“. Norime, kad tai būtų ne tik lietuvių tautos, o visos šalies geriausių automobilių rinkimai. Po sėkmingo praėjusių metų starto, kuomet pirmąkart įgyvendinome bene objektyviausius automobilių rinkimus Lietuvoje, siekiame projektą auginti ir įtvirtinti naują automobilių rinkimų standartą. Oficialūs automobilių platintojai mielai bendradarbiauja su DELFI šiame projekte būtent dėl jo objektyvumo ir plačios sklaidos internete“, – teigia DELFI Rinkodaros vadovė Kristina Valaitytė. Iš viso DELFI „Lietuvos automobilio 2017“ projekte prieš bendrą skaitytojų balsavimą savo simpatijas įvardijo žurnalistai, rinkodaros, reklamos ir viešųjų ryšių specialistai, teisininkai, sporto bei pramogų pasaulio atstovai bei verslininkai ar įmonių vadovai. Žurnalas „Reitingai“ apklausė dvi interesų grupes: žurnalistus ir pramogų pasaulio atstovus su sportininkais. Žiniasklaidos atstovų buvo apklausta 246, o pramogų pasaulio žmonių ir sportininkų – 271. „Spinter“ tyrimo metu buvo apklausta 203 teisininkai, 200 rinkodaros, viešųjų ryšių bei reklamos specialistų, bei 205 įmonių vadovai ir verslo savininkai. Projektą vainikavusios „Lietuvos automobilio 2017“ nominacijos nugalėtoją galėjo spręsti visi DELFI skaitytojai, dvi savaites vykusiame balsavime.