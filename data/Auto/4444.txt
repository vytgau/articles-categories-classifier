Kelionė neprailgo Iš Vilniaus oro uosto „CRAFT Bearings“ komanda išvyko antrąją Šv. Kalėdų dieną, o jau kitos dienos rytą vietos laiku atvyko į Buenos Aires. Skrydis iš Frankfurto į Buenos Aires truko apie 13 valandų, bet dėl penkių valandų laiko skirtumo vietos laiku komanda Argentiną pasiekė gana ankstų rytą. A. Juknevičiaus vadovaujama ekipa iškart pasuko į už 80 km esantį Zarate uostą, kur laukė išrikiuoti Dakaro ralio dalyvių bolidai. Tuomet labiausiai patyrusio Lietuvos Dakaro vilko laukė nemaloni staigmena. Vos atvykus – nesklandumai Tiksliau kalbant, komandai iškilo iškart dvi problemos. „Kol kas dar negalime pasakyti, kokia tai tiksliai problema. Matome, kad kažkas negerai su sankaba – ji prastai dirba. Kitas dalykas – blokiruotė. Ji buvo įjungta ir užsikirto. Darome išvadą, kad kažkas su mašina tiesiog žvėriškai pasivažinėjo“, – DELFI teigė A. Juknevičius. Pirmąją dieną „CRAFT Bearings“ komanda apsistojo viešbutyje netoli Zarate uosto. Čia žaibiškai iškilo ir mobilus komandos servisas, o meistrai iš karto ėmėsi darbo. „Nuleisime greičių dėžę, vyrai patikrins sankabos stovį, kokios būklės sankabos guoliukai. Taip pat bus patikrinta blokiruotė. Matysime, ar su bolidu buvo daryti žiaurūs dalykai“, – teigė A. Juknevičius. Netrukus meistrai išsiaiškino, kad teks keisti sankabą. A. Juknevičius spėjo, kad galimai su jo bolidu į laivą buvo tempiamas kitas automobilis ir buvo sudeginta sankaba. Dėl liūčių Buenos Airių apylinkėse atvykimo dieną nepavyko surengti ir numatytų bandymų. Tačiau iki starto sausio 2-ąją vistiek planuojama bolidą išbandyti. Nors ir susidūrė su nesklandumais, A. Juknevičius nosies nenukabino. Beje, 2013 metais buvo kilę dar didesnių bėdų. „Yra buvę ir baisesnių dalykų. Yra buvę, kai radome užkaltą variklį. Uoste pasiėmėme ir radome užkaltą variklį. Matyt šaltu varikliu kažkas tiek davė apsukų, kad teko perrinkti variklį. Tai vyrai dirbo dvi paras“, – prisimena A. Juknevičius. Trečiadienio rytą „Craft Bearings“ ekipa pajudės į Paragvajaus sostinę Asunsjoną, kuriame ir bus duotas startas Dakaro raliui. Nuo Paragvajaus sostinės Asunsjono „CRAFT Bearings“ komandą šiuo metu skiria daugiau nei 1000 km, kuriuos turės įveikti komandos „Overdrive Hilux“, serviso sunkvežimis bei 2 pagalbiniai automobiliai. Gruodžio 30, 31 dienomis visi Dakaro ralio dalyviai rinksis į administracines bei technines komisijas, o sausio 1-ąją numatomas starto podiumas. Oficialus varžybų startas – sausio 2-ąją vyksiantis 39 kilometrų prologas. 