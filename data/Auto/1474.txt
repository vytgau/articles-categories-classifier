Sako, kad šildyti dažniausiai nereikia Žurnalo „Auto Bild Lietuva“ vyriausiasis redaktorius keliautojas Vitoldas Milius sako, kad mūsų žiemos dažiausiai nebūna atšiaurios, todėl šiuolaikinių automobilių šildyti nereikia. „Šiuolaikinių automobilių nereikia šildyti ir galima jais važiuoti iš karto, jeigu kalbame apie lietuvišką žiemą. Jeigu -35 – gali būti visaip, bet jeigu normali žiema, tikrai nereikia šildyti“, – sako V. Milius. Pasak pašnekovo, šalti automobiliai labai teršia aplinką, todėl svarbu iškart nusigramdžius stiklus pradėti važiuoti – taip automobilis greičiau sušils iki darbinės temperatūros. Taip pat, jeigu automobilis šildomas daugiabučio kieme, išmetamosios dujos gali dusinti aplinkinius gyventojus. „Istorija yra tokia, kad senieji automobiliai net nevažiuodavo nepašildyti. Pavyzdžiui, jeigu paimsi 80-ųjų „Volga“ automobilį, kol jo nepašildysi, tol jis nevažiuos. Daugeliui žmonių tai liko atmintyje“, – apie tai, kodėl daug vairuotojų vis dar mano, kad reikia šildyti automobilius, pasakoja V. Milius. Tačiau, anot jo, egzistuoja viena svarbi taisyklė, kaip elgtis su automobiliu paspaudus šaltukui. Tik užvedus automobilį ir pradėjus kelionę, būtina staigiai nespausti akseleratoriaus pedalo ir važiuoti palengva. V. Milius pastebi, kad kai kurie vairuotojai pamiršta tinkamai pasirūpinti matomumu automobilyje. „Kai kurie vairuotojai to nedaro. Iškritus gausiam sniegui, nenusivalo, neatitirpdo langų, nes tingisi. Tada mes turime kitą problemą – nematome, kur važiuoti. Reikia kreipti dėmesį ir į priekinį, ir į šoninius, galinį stiklus, veidrodėlius. Šildymo reikia tam, kad matytumėme, kur važiuojam“, – sako pašnekovas. Reikia nedaryti jokių drastiškų veiksmų, kol automobilis šaltas. Bet jeigu važiuojame ramiai – nieko automobiliui neatsitiks. Visgi yra tam tikrų atvejų Visgi, kai paspaudžia 20-30 laipsnių šaltukas, atsiranda kita bėda – važiuoti per naktį lauke pastovėjusiu automobiliu tiesiog nėra komfortiška, todėl gal ir vertėtų prieš važiuojant šiek tiek pastovėti. „Kai būna labai šalta, viskas būna sustingę. Lietuvoje automobilių parkas yra 15 metų senumo, tie senesni automobiliai ir drėgmę kitaip laiko, ir visa kita. Tiesiog, atsisėdus į tokį automobilį, kokių yra labai daug Lietuvoje, esant labai šaltai temperatūrai nekomfortiška važiuoti. Niekas nesisuka, viskas girgžda, traška ir t. t. Naujausi automobiliai prie -25 irgi turi reikalų“, – kalba ekspertas. Lenktynininkas Vaidotas Žala prideda, kad automobilį reiktų pašildyti ir tada, kai norima iškart kiek labiau paspausti akseleratoriaus pedalą – didinti apsukas. Tačiau jis sako, kad mitas apie būtinybę šildyti automobilio variklį ir šiandien nebūtinai yra iš piršto laužtas – variklio dilimo procesai esą mažiau žymūs varikliuose, kurie yra pasiekę darbinę temperatūrą. „Bet mano supratimu variklio gyvenimo neprailginsi, jeigu sėdėsi penkias minutes ir šildysi“, – sako V. Žala. Technologijos pasikeitė Vilniaus Gedimino technikos universiteto (VGTU) Automobilių inžinerijos katedros vedėjas Saugirdas Pukalskas prideda, kad automobilį prieš važiuojant būtina pašildyti ir tada, kai langai yra užrasoję, užšalę. „Jeigu šaltą žiemą pradeda rasoti langai, mes tikriausiai niekaip negalėsim tų langų sušildyti, kol variklis nesušilęs“, – pataria S. Pukalskas. Tačiau jis taip pat pritaria, kad įprastą lietuvišką žiemą, jeigu langai nėra užrasoję ar užšalę, variklio šildyti nebūtina. „Anksčiau būdavo, kad karbiuratoriniai benzininiai varikliai tiesiog negalėdavai pavažiuoti, kol variklis nesušilęs. Tos medžiagos taip pat nebūdavo tinkamai parinktos. Kol automobilis šyla, tiek cilindras, tiek stūmoklis, tiek kitos dalys plečiasi. Būdavo netinkamai apskaičiuota, kad jeigu iš karto gerai užgazuoji, tai stūmoklis išsiplėsdavo anksčiau negu cilindras – užstrigdavo cilindre ir variklis sulūždavo“, – apie tarp vairuotojų gajų mitą kalba S. Pukalskas. „Dabar net ir alyvos kitokios. Anksčiau šaltame variklyje alyva būdavo tiršta, ją pravaryti pro visus tepimo kanalus būdavo sudėtinga, tik užvedus variklį nelabai ir tepdavo kai kurias detales. Šiais laikais to nebėra“, – tikina ekspertas.