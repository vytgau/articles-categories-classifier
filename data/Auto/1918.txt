Antradienį Seimas bendru sutarimu po svarstymo pritarė tokioms Administracinių nusižengimų kodekso pataisoms. Dar liko paskutinis balsavimas dėl pataisų priėmimo. Pagal projektą, įvažiavimas į priešpriešinio eismo juostą pažeidžiant Kelių eismo taisyklių reikalavimus užtrauktų 60–90 eurų baudą. Taip pat nuo vieno iki trijų mėnesių galėtų būti atimta teisė vairuoti. Tokiu pažeidimu kelyje sukėlus pavojingą situaciją bauda didėtų iki 170–230 eurų, o teisės vairuoti neturintiems asmenims – iki 300–600 eurų. Šiuo metu už draudimo lenkti ar įvažiuoti į priešpriešinio eismo juostą pažeidimus teisė vairuoti privalomai atimama nuo trijų iki šešių mėnesių. Teisės vairuoti atėmimas už ištisinės juostos kirtimą tapo privalomas nuo šių metų sausio. Pataisų iniciatoriai teigia, kad sankcija už tokį pažeidimą yra per griežta. Pataisos aiškinamajame rašte teigiama, kad vien per sausį pažeidėjų, kurie buvo priversti atsisveikinti su vairuotojų pažymėjimais buvo 143. Pataisas registravo parlamentarai iš skirtingų frakcijų, tarp jų „tvarkiečiai“ Rimas Andrikis, Petras Gražulis, konservatoriai Laurynas Kasčiūnas, Algis Strelčiūnas, Emanuelis Zingeris, „valstiečiai“ Agnė Širinskienė, Dainius Gaižauskas bei kiti. Specialiųjų tyrimų tarnyba buvo įžvelgusi, kad šia pataisa gali būti asmeniškai suinteresuotas Seimo narys Petras Gražulis ir jo dukra. Administracinių nusižengimų kodekso pataisą Seimo narių grupė gegužės pabaigoje užregistravo praėjus dvylikai dienų po įvykio, kai P. Gražulio dukra Marija Šalaševičienė pažeidė kelių eismo ženklą „Lenkti draudžiama“. P. Gražulis teigė niekaip nesusijęs su įstatymo pataisa – ją užregistravo kolega R. Andrikis iš tos pačios „tvarkiečių“ frakcijos, o jis tik pasirašęs po iniciatyva. DELFI jau rašė, kad Kelių policijos pareigūnai nepritarė tokiai Seimo iniciatyvai, nes statistika rodė, kad sankcija efektyvi. Policija pabrėžė, kad būtent nesaugūs lenkimai baigiasi tragiškomis avarijomis.