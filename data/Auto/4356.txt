A. Juknevičius pašonėje turėdamas į Everestą įkopusį šturmaną Darių Vaičiulį kalnų nebijo, tačiau dėl išretėjusio oro ir pasikeitusios dangos sunku bus visiems, o tai – puiki proga lietuviams. „Išretėjęs oras, skaudanti galva, apetito praradimas, nuotaikos praradimas, sumažėjusios jėgos, – didžiulio aukščio galimai sukeliamus simptomus vardina „CRAFT Bearings“ komandos lenktynininkas A. Juknevičius. – Kiekvienas organizmas į aukščio pakitimus reaguoja skirtingai, bet garantuoju, kad niekas nesijaus geriau nei normaliame aukštyje. Nepaisant to, šis etapas mums svarbus kitu atžvilgiu – prasideda pirmoji bekelė, o čia mes, priešingai nei dauguma klasikinio ralio mokyklos sportininkų, jausimės gerai nepaisant aplinkos trikdžių. Tikimės, jog gerai pernešime kalnus, technika veiks nepriekaištingai ir pasistengsime išnaudoti savo privalumus tokio tipo trasoje.“ Šiandien lietuviškoji „CRAFT Bearings“ komanda startuos 15 val. 26 min. Lietuvos laiku. Praėjusiame, antrajame, varžybų etape A. Juknevičiaus ir D. Vaičiulio ekipažas užėmė 23-ią vietą ir bendrojoje įskaitoje pakilo iki 25-osios pozicijos. Kviečiame pasidairyti po gražiausias vakar dienos lenktynių akimirkas video reportaže ir foto galerijoje. 