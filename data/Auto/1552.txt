Jau kurį laiką greitkelyje A1 vyksta pasiruošimo darbai bei skelbiama informacija apie artėjančius bandymus. Pagrindinė tilto apžiūra vyks lapkričio 5 dieną, tad po to paaiškės galutinės išvados. Kaip informuoja Lietuvos automobilių kelių direkcija (LAKD), tiltas per Nerį dešinėje kelio pusėje buvo pastatytas 1964 m. ir iš kart po pastatymo jam buvo atlikti statinis ir dinaminis bandymai. Tiltas per Nerį kairėje kelio pusėje buvo pastatytas 1980 m. ir po pastatymo 1981 m. jam buvo atlikti statinis ir dinaminis bandymai. Abiejų tiltų perdangas sudaro įtemptojo gelžbetonio kintamo aukščio dėžinio skerspjūvio sijos. Kiekviena sija sudaryta iš atskirų segmentinių blokų, kurie tarpusavyje sutempti įtemptąja armatūra. Abiejų tiltų skaičiuojamosios schemos yra skirtingos. „Abiems tiltams per Nerį (dešinėje ir kairėje kelio pusėje) buvo atliktos esminės apžiūros. Šių apžiūrų metu detaliai apžiūrėti abiejų tiltų perdangų, pakloto, atramų elementai. Didžiausiais dėmesys buvo skirtas perdangų laikančiųjų konstrukcijų būklei nustatyti: buvo išmatuoti armatūros apsauginiai sluoksniai, paimti betono mėginiai chloridų tyrimams. Taip pat planuojama atlikti abiejų tiltų perdangų ir atramų betono stipruminių savybių tyrimus neardomaisiais ir ardomaisiais metodais, nustatyti betono karbonizacijos gylį ir atlikti armatūros korozijos tyrimus“, – teigia LAKD atstovas Laurynas Slapšys. Beje, vienam iš tiltų analogiški bandymai jau buvo atlikti. „Tiltui per Nerį kairėje kelio pusėje buvo atliktas dinaminis bandymas nuo natūraliai judančių sunkiasvorių transporto priemonių apkrovų. Palyginus 2017 m. ir 1981 m. dinaminių bandymų duomenis buvo nustatyta, kad tilto dinaminiai rodikliai yra nepasikeitę ir perdangos standumas yra išlikęs toks pats, nors transporto srautai yra ženkliai išaugę. Tiltui per Nerį dešinėje kelio pusėje buvo atlikti teoriniai įražų ir įlinkių skaičiavimai ir sudarytas statinio ir dinaminio bandymų planas“, – teigia L. Slapšys. Lapkričio 5 d. nuo 05.00 val. iki 14.00 val. tiltas per Nerį dešinėje kelio pusėje bus uždarytas, nes bus atliekami tilto statinis ir po to dinaminis bandymai. Minėtu laiku eismas tiltu bus draudžiamas ir visas transportas bus nukreiptas per kairėje kelio pusėje stovintį tiltą. Gauti tiltų tyrimų duomenys bus palyginti su ankstesnių tyrimų duomenimis ir pagal tai bus nusprendžiama ką toliau su šiais tiltais daryti. Abiejų tiltų esminės apžiūros buvo atliktos apžiūrint tilto laikančiąsias konstrukcijas iš lauko ir iš vidaus. Abiejų tiltų perdangų laikančiųjų konstrukcijų būklė iš lauko pusės visu perimetru buvo apžiūrima iš automobilinio tiltų inspektavimo bokštelio „MOOG“. Iš vidaus buvo apžiūrėtas kiekvienas dėžinio skerspjūvio blokas sužymint plyšius ir kitus defektus juose. Šiuos darbus atlieka Kelių ir transporto tyrimo institutas.