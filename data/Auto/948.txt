Svetainės „WardsAuto.com“ ekspertų prognozėmis, šių metų pirmąjį ketvirtį užsienio automobilių gamintojai JAV pagamins 1,4 mln. automobilių ir pagal šį rodiklį pirmą kartą pasivys JAV automobilių gamintojų „didįjį trejetą“ – „General Motors“, „Ford“ ir „Fiat Chrysler“. 2017 metų pirmąjį ketvirtį užsienio įmonės JAV pagamino maždaug 100 tūkst. automobilių, arba 10 proc., mažiau negu vietos gamintojai. Tuo tarpu Japonijos ir Vokietijos automobilių gamintojai vis didina savo gamybos pajėgumus Jungtinėse Valstijose. Pavyzdžiui, „Toyota“ ir „Mazda“ paskelbė apie planus Alabamoje pastatyti gamyklą, kurioje bus gaminama apie 300 tūkst. automobilių per metus. O „Daimler“ pareiškė ketinanti į savo gamyklos Alabamoje plėtrą investuoti 1 mlrd. JAV dolerių. Pagal pardavimų Jungtinėse Valstijose apimtis „didysis trejetas“ savo užsienio konkurentams nusileido dar 2008 metais, o 2017 metais jo valdoma rinkos dalis sudarė tik 44 procentus.