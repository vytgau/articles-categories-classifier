Kaip rašoma pranešime žiniasklaidai, prie šio klipo kūrimo dirbo media grupė, kurią koordinavo žinoma fotomenininkė Jurga Anusauskienė. „Šiuo klipu norėjome atskleisti ir parodyti klasikinio ralio grožį ir vertę. Juk žmonės, kurie jame dalyvauja: lenktynininkai, šturmanai, techninis personalas, organizatoriai, į tai ką daro investuoja gyvenimą. Iš to ir gimė šūkis „Ralis – tai gyvenimas“, – pasakojo J. Anusauskienė. Fotomenininkė teigia, kad klipo scenarijų ir formatą padiktavo noras perteikti ne statistinę informaciją, o varžybų metu skriejančius automobilius, sportininkų emocijas ir tai, kokia svarbi yra pergalės kaina. J. Anusauskienei antrina ir LASF generalinė sekretorė Renata Burbulienė. „Sutinku, kad šis klipas – kitoks, nestandartinis, bet būtent dėl to jis ir yra toks atraktyvus. Norėjome, kad vaizdo klipas apimtų visą ralio sezoną, tačiau dėl neįvykusio žiemos ralio ir kitų nesklandumų sezono eigoje, turėjome pasitenkinti tik labai ribotu medžiagos kiekiu. Šio klipo tikslas, kaip ir minėjo Jurga, nebuvo sezono apžvalga, tai – reprezentacinis klipas. Įprastai žmonės tikisi standartinių ir aiškių elementų tokiuose klipuose: sportininko ir technikos. Fotomenininkė J.Anusauskienė į visą tai pažvelgė kitu kampu – atrado dažnai plika akimi nematomus ir ausimi negirdimus dalykus. Manau, kad idėja pristatyti klipą per sulėtinto filmo prizmę pasiteisino“, – mintimis dalinosi R. Burbulienė. Pasak LASF generalinės sekretorės, žmonės paprastai nesusimąsto apie tai, kas vyksta tiksint ralio milisekundėms. Ne visada sugebama įvertinti ir stulbinamą Lietuvos peizažą ir tai, kad čempionatų metu visi dalyviai ir žiūrovai tarsi yra svečiuose pas gamtą, kuri dažnai lenktynininkams „pakiša koją“ savo reiškiniais: atlydžiu, liūtimis ar sausra. Todėl klipu buvo siekiama ne tik atskleisti įprastai nepastebimas gamtos detales, bet ir leisti išgirsti tikrąją ralio „simfoniją“ – pavarų perjungimo ritmus, variklių gausmą, žvyro girgždesį ar šturmano stenogramos „eiles“. „Šis vaizdo klipas parodo sinergiją, dinamiką ir visų ralio dedamųjų sąveiką. Ateityje turime planų nestandartiškai pažvelgti ir į kitas autosporto šakas“, – teigė R. Burbulienė. 