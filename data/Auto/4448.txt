Iš Buenos Airių komanda persikels į Paragvajaus sostinę Asunsjoną, kur sausio antrąją ir prasidės tradicinis Dakaro maratonas. Prieš tai, kaip ir visiems ekipažams, jiems teks praeiti administracinę ir techninę komisijas bei išbandyti automobilį testuose. Tradiciškai, B. Vanago komandą oro uosto išvykimo salėje prie Kalėdų eglutės išlydėjo gausus būrys gerbėjų ir žurnalistų.  „Šiose lenktynėse svarbiausia bus disciplina. Elgdamiesi drausmingai su tokia komanda galime pasiekti daugiau“, – išvykdamas sakė geriausią Baltijos šalių rezultatą Dakare pasiekęs lenktynininkas B. Vanagas. Antrasyk iš eilės Dakare jis startuos su šturmanu iš Lenkijos Sebastianu Rozwadowskiu. 16 žmonių „General Finance team Pitlane“ komandą Argentinos sostinę Buenos Aires pasieks per Stambulą, kuriame pernakvos. Argentiną B. Vanagas su bendražygiais pasieks gruodžio 28-osios vakarą. Iš ten laukia daugiau nei 1000 km kelionė į Paragvajaus sostinę Asunsjoną, kuriame sausio 1-ąją startuos sudėtingiausios pasaulio automobilių lenktynės.  „General Finance team Pitlane“ komandos palydose dalyvavo hiphopo atlikėjas Gabrielius „Svaras“ Liaudanskas, kuris įteikė B. Vanagui 17-ąjį komandos narį Munį – stilizuotą B. Vanago figūrėlę. Sėkmės bolido „Toyota Hilux“ ekipažui linkėjo ir pasaulio akrobatinio skraidymo čempionas Jurgis Kairys. Palydėti B. Vanago ir komandos atvyko grupė gerbėjų su vėliavomis ir komandos aprangomis. Į Dakarą komanda išsivežė didžiulį Vytį, sudarytą iš 6788 asmenybių nuotraukų, atsiųstų internetu. Šis Vytis bus klijuojamas garbingiausioje bolido „Toyota Hilux“ vietoje. Prieš išvykdami į Dakarą B. Vanagas ir S. Rozwadowkis aplankė Vilniuje įsikūrusį palaimintojo kunigo Mykolo Sopočkos hospisą, kurio geros valios ambasadoriai yra. 12 etapų Dakaro ralis finišuos sausio 16 dieną Buenos Airėse.