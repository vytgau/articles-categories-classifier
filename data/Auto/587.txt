„Pastarosios dvi dienos buvo pilnos ne tik iššūkių, bet ir nerimo. Pirmadienį pakeliui į keltą Vokietijoje sugedo serviso automobilis. Kol technikų komanda sugedusį automobilį pakeitė nauju – pavėlavo į keltą. Teko laukti kito reiso. Tad tik trečiadienį komandos vyrai drauge su mūsų lenktyniniu bolidu atvyko tiesiai į techninę komisiją. Streso buvo nemažai, bet dabar jau ramu ir galime ramiai pabaigti ruoštis bandomajam greičio ruožui bei laukti oficialios ralio atidarymo ceremonijos“, – sakė „Arctic Energy World rally team“ komandos lenktynininkas D. Jocius. Kaip rašoma komandos pranešime, „Arctic Energy World Rally team“ komanda Švedijos ralyje, kaip ir prieš tai vykusiame Monte Karlo ralyje, varžysis „Peugeot 208 R2“ sportiniu automobiliu. Pastarasis modelis yra pagamintas 2012 metais, varomas 1,6 litro (190 AG) varikliu, kurio jėga ratams perduodama per penkių laipsnių sekvencinę pavarų dėžę. Ketvirtadienį Švedijos ralio programą dalyviai pradės testuodami savo sportinius automobilius bandomajame greičio ruože. Jo pradžia numatyta 9 valandą Lietuvos laiku. Rezultatus galima sekti oficialiame WRC puslapyje arba į išmanųjį telefoną atsisiuntus WRC programėlę. Ketvirtadienio vakarą taip pat numatyta ir oficiali varžybų atidarymo ceremonija, kurioje dalyvaus pats Švedijos princas Karlas Filipas. Atidarymo ceremonijos pradžia – 19 valanda Lietuvos laiku. Po jos iš karto WRC antro etapo dalyviai savo jėgas išbandys specialiame „Karlstado“ greičio ruože, kuriame vienas prieš kitą lenktyniaus du ekipažai. Lenktynininkai važiuos trumpą – 1,9 km ilgio distanciją. Per kitas tris ralio dienas pasaulio ralio čempionato dalyviams teks įveikti likusius 310 kilometrus greičio ruožais, o prie starto linijos išsirikiuos 67 sportiniai bolidai. Lietuvai atstovausiančios „Arctic Energy World Rally team“ komandos lenktyninis automobilis „Peugeot 208 R2“ bus pažymėtas 94 numeriu.