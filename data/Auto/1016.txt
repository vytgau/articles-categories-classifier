Nors lenktynininkai vėl startuos ir finišuos tame pačiame bivuake kaip ir vakar, šiandien jų laukia nauji iššūkiai. Vienas iš jų – trasa drieksis ne vien minkštu smėliu, o važiuodami visiškai šalia Ramiojo Vandenyno lenktynininkai sutiks ir akmenų, grunto ir net augmenijos. Antrasis ir pagrindinis – dieną pradės automobilių lenktynininkai, o ne motociklininkai. „Bus labai įdomu pasižiūrėti kaip važiuos lyderiai – jie įpratę sekti motociklininkų paliktomis provėžomis, dabar reiks pasikliauti visiškai tik turimomis žiniomis ir nuojauta. Ir tai bus sunku ne vien tik lyderiams, bet ir visiems – šiandien šturmanų diena – jie turi sublizgėti“, – apie antrąjį maratono etapą pasakojo Antanas Juknevičius. „Dabar jau važiuosime rimtai – virš 250 km – taigi čia vietos ir prisikliurkinti ir pasigerinti bus kur kas daugiau nei vakar, todėl reikia išlikti šaltomis galvomis.“ Tą padaryti sportininkams turėtų padėti ir temperatūrų skirtumai – pirmieji automobiliai startuos 6 val. ryto vietos laiku, taigi Peru dar nebus karšta. Antano Juknevičiaus ir Dariaus Vaičiulio startas numatomas 14 val. 4 min. Lietuvos laiku. 