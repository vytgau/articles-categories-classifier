Kaip rašoma pranešime žiniasklaidai, saugumas – viena dažniausiai aptarinėjamų mažų automobilių savybių. Vyrauja įsitikinimas, kad patyrus avariją važiuojant mažesniu automobiliu gresia rimtesni sužalojimai nei įsitaisius, pavyzdžiui, talpiame džipe. Tačiau „Volkswagen“ atstovas Mantas Rimšelis teigia, kad tai – tik psichologinis nusiteikimas. „Dauguma gamintojų saugumui skiria prioritetą, investuoja į įvairias saugumo sistemas, atlieka bandymus ir stiprina kėbulą. Todėl šiuolaikiniai maži automobiliai yra tokie pat saugūs, kaip ir dideli. Paprastas pavyzdys: naujajame „Volkswagen Polo“, kuris į Lietuvą atvyko lapkričio pradžioje, įdiegtos tokios pat saugumo sistemos, kaip naujausiuose „Passat“ ar „Tiguan“ modeliuose. Jau standartinėje „Polo“ versijoje kartelė iškelta aukštai, tad nieko nuostabaus, kad saugumo bandymuose jis pelno aukščiausius įvertinimus“, – sako M. Rimšelis. Saugumą užtikrina technologijos Priekinės ir galinės oro pagalvės, elektroninė stabilumo sistema, įspėjimo apie susidūrimą sistema su avarinio stabdymo funkcija, pėsčiųjų atpažinimo sistema, nuo atbulinio riedėjimo apsaugantis įkalnės asistentas, padangų slėgio fiksavimas, vairuotojo nuovargio atpažinimas – visa ši saugumą užtikrinanti įranga įtraukta jau į bazinius „Volkswagen Polo“ modelius. Nujausdamas gresiančią avariją automobilis gali automatiškai tam paruošti keleivius: pajutęs, kad tapo nevaldomu, įtempti vairuotojo ir keleivių saugos diržus bei praverti langus, kad sprogus pagalvėms staiga nepadidėtų slėgis salone. Visgi M. Rimšelis atkreipia dėmesį, kad kalbant apie saugumą svarbiausią vaidmenį atlieka vairuotojas. Pagalbinės sistemos yra skirtos tik palengvinti vairuotojų darbą, todėl vairuojant nereikėtų prarasti budrumo. Jei vairuotojas išsiblaškęs, neatidus, vairuoja neatsakingai, tuomet jokios pagalbinės sistemos ar kėbulo sutvirtinimai nepadės. Maži automobiliai „auga“ Dar viena dažnai girdima dvejonė – mažesniųjų automobilių talpa. Ar jais galima patogiai keliauti trise, keturiese? Ar, susiruošus į ilgesnę kelionę arba išvyką gamtoje, bagažinėje tilps visa reikalinga manta? Ar liks vietos augintiniams? M. Rimšelis pasakoja, kad pasitaiko net tokių atvejų, kai pirkėjai, norėdami įsitikinti automobilio talpumu, patys jį išbando. Pavyzdžiui, jauna šeima pasiima vaiko vežimėlį ir pasižiūri, ar jis telpa automobilio bagažinėje. Ir nors iš išorės kai kurie automobiliai atrodo nedideli, vietos juose yra. Specialistas pastebi, kad automobilių dydis ir erdvumas su kiekvienu nauju modeliu vis didėja, o kai kurių „mažais“ laikomų modelių jau neapsiverčia liežuvis taip vadinti. „Tarkim, naujojo „Polo“ ilgis jau pasiekė 4 metrų ribą ir pagal šį parametrą susilygino su ketvirtos kartos „Golf“. Taigi jis tikrai nėra mažas. Apskritai, tai yra mitas, kad į mažą automobilį niekas netelpa – juo galima tikrai patogiai keliauti dviese ir visi reikalingiausi daiktai bet kokiai kelionei tilps. Tiesiog žmonėms reikia parodyti, kad tuo patikėtų. Pastebime, kad pirkėjai vis dažniau vertina savo poreikius ir nebeateina su išankstiniais nusistatymais. Kai išsiaiškiname, ko jiems reikia, būna, kad išsirenka mažesnį modelį. O ir pinigų sutaupo, nes tokie automobiliai yra pigesni“, – teigė M. Rimšelis. Žvėris ėriuko kailyje Mažuose automobiliuose montuojami silpni varikliai, todėl jiems trūksta galios. Tokį įsitikinimą dažniau turi vyresni vairuotojai, kuriems abejonių kelia mažėjantis variklių darbinis tūris. Kai anksčiau įprasti buvo 1,8 litro ar 2 litrų darbinio tūrio varikliai, tai dabar vis dažniau į automobilius montuojami 1,2 litro ar 1 litro tūrio varikliai. „Pasitaiko vairuotojų, kurie nori įsitikinti, kad toks automobilis gerai važiuos ir kad jo nereikės stumti į kalną. Viską išsprendžia bandomasis važiavimas. Aštuoni iš dešimties abejonių turinčių vairuotojų nustemba, kad mažos kubatūros variklis turi tiek galios“, – sako M. Rimšelis. Varikliai tampa ne tik mažesni, bet ir taupesni bei draugiškesni aplinkai. Pavyzdžiui, „Polo“ modelio su 1 litro darbinio tūrio (95 AG) varikliu ir 7 pavarų automatine greičių dėže vidutinės kuro sąnaudos siekia 4,6 litro šimtui kilometrų, o į aplinką išmeta 105 g/km CO2. Aštresnių pojūčių mėgėjai gali rinktis automobilius su galingesniais varikliais. Naujos kartos „Polo GTI“ turi dviejų litrų darbinio tūrio (200 AG) tiesioginio įpurškimo turbobenzininį motorą su automatine pavarų dėže ir iki 100 km/val. gali įsibėgėti vos per 6,7 sekundės, o jo maksimalus greitis siekia 237 km/val. Tačiau dėl pažangių technologijų šis variklis leidžia važiuoti ir taupiai – jo vidutinės degalų sąnaudos yra vos 5,9 l/100 km (134 g/km CO2).