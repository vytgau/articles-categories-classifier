Atnaujintame „Premium“ klasės sedane bus montuojamos keturios jėgos sistemos: 2 litrų darbinio tūrio 211 AG galios turbobenzininis variklis, 3 litrų darbinio tūrio V6 benzininis 400 AG galios motoras su dviem turbokompresoriais, 2.2 litro turbodyzelinė 168 AG jėgainė ir hibridinė pavara, kurią sudarys V6 benzininis ir elektrinis varikliai. Jie išvystys 360 AG galią. „Infiniti Q50“ įdiegta adaptyvi pakaba „Dynamic Digital Suspension“, o už papildomą mokestį galima pasirinkti visų ratų pavarą. Interjere – multimedijos sistema su dviem ekranais centrinėje konsolėje. Automobilio išvaizdoje pokyčių nedaug. Šiek tiek pakeistas priekinių ir galinių žibintų dizainas, kitaip apipavidalinti buferiai, o salone sumontuotas naujas vairas.  „ProPILOT“ sistema bus įdiegta ir atnaujintuose motininės „Nissan“ SUV modeliuose „Qashqai“, o „Infiniti Q50“ bus pirmasis prabangus sedanas su šia įranga. Japonijoje ir JAV jis pasirodys vasarą, o Europoje – kitąmet. Ženevos stende galima išvysti ir įspūdingą sportiškąjį „Infini Q60 Project Black S“. Teigiama, kad prie šios modifikacijos padirbėjo „Formulės-1“ specialistai iš „Renault“ komandos. Ypatingus jų braižo potėpius galima matyti automobilio aerodinamikos pakete. Variklio skyriuje sumontuotas 3 litrų benzininis V6 motoras su dviem turbokompresoriais. Automobilyje taip pat sumontuota stabdžių energijos rekuperacijos sistema KERS. Jos pagalba „Q60 Project Black S“ trumpoms akimirkoms gali pasiekti beveik 500 AG galią.