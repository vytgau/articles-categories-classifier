Kaip rašoma pranešime žiniasklaidai, lenktynes Palangoje apibendrinti sutiko pagrindinis komandos konstruktorius ir idėjininkas Dovilas Čiutelė. Lenktynininkas patikino, kad komanda varžybose savo tikslą pasiekė ir netgi viršijo lūkesčius, mat Palangoje startavo gerokai atnaujintu „Lada 2104“, kuriam prieš varžybas buvo sumontuotas amerikietiškas „Ford Mustang“ automobilio variklis. „Visą laiką automobilio konstravimo darbai sukuria tuos papildomus reikalus, kuriuos dar ateityje turėsime spręsti. Įdėję naują variklį susidūrėme su svorio balanso problema. Jis labai pasikeitė ir ne į gerąją pusę, todėl per treniruotes Palangoje ėmėme reguliuoti galinę pakabą. Pasunkėjus priekiui palengvėjo galas, todėl automobilis labai slydinėdavo. Aš net į padangas atsitrenkiau, nes mašina labai pradėjo slysti. Šiek tiek pakeitimų reikės daryti su stabdžiais. Planavome, kad padidėjus galingumui, reikės ir labai didelių stabdžių. Pasirodo, kad persistengėme, nes į galą tokių stabdžių nereikėjo. Žinoma, dar iš variklio negavome to galingumo. Norėjome, kad būtų bent jau 350 arklių, o mes atsukome tik 300. Tačiau to pakako, kad smagiai lėktume. Nors realioje kovoje mes nieko neaplenkėme, bet išlošėme savo automobilio patikimumu. Mašina sunkonstruota per savaitę laiko, naktimis. Kitur juk dirba komandos-fabrikai ir tą daro metus laiko, o paskui net nesuvažiuoja pusės distancijos. O mes čia, garaže, atlikome visus namų darbus ir viskas pasiteisino. Reiškia, kad einame teisinga kryptimi“, – pasakojo D. Čiutelė.  Tiesa, komandai lenktynėse teko atlikti ir keletą neplanuotų sustojimų techninio aptarnavimo zonoje, tačiau problemos buvo mažesnės nei iš pradžių pasirodė. „Vienoje vietoje buvo perveržta galinio reduktoriaus tepalo žarnelė. Atsiradus aukštoms temperatūroms ji prakiuro ir pradėjo purkšti tepalą ant duslintuvo. Pasirodė dūmai. Manėme, kad įvyko kažkas baisaus, tačiau teko tik nukirpti žarnelę ir vėl ją prisukti. Aišku, laiko tai užėmė. Tačiau mus labiausiai džiugina keli dalykai – sėkmingas variklio pakeitimo projektas, sustyguota komanda ir visų vairuotojų rodomas panašus vairavimo tempas. Šiam projektui prieš lenktynes radome partnerių, kurie patikėjo mūsų idėja, kad atvešime juos iki finišo. Tai Vokietijos automobilių aksesuarų gamintojas „ALCA Germany“, kurie patenkinti mūsų rezultatu ir nori projektą tęsti kitose regiono lenktynėse, bei mūsų draugai amerikiečiai „Shipzee.com“, kurie jau klausia, kada kelsime variklio galią, nes tiki, jog iš to variklio dar galima išspausti „kvapo“. Taigi, suradę papildomų „mustangų“ savo motorui mes tikrai dar parodysime, ką gali šis „Lada“ ir „Mustang“ derinys!“, – sakė D. Čiutelė. Sportininkas atskleidė, kad sėkmingas pasirodymas „Eneos 1006 km“ lenktynėse tik dar labiau užvedė komandą tobulinti silpnas automobilio vietas ir startuoti kitose varžybose. D. Čiutelės teigimu, „Lada Mustang“ bus galima išvysti keturių valandų ištvermės lenktynėse užsienyje. Komandos naujienas galite sekti Kauno automobilininkų sporto klubo „Facebook“ paskyroje.