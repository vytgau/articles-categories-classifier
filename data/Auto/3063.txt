Prie komisijų, tikrinančių techniką bei sportininkų ekipuotę įvairiose varžybose jau įpratęs Antannas Juknevičius po ilgo parašų rinkimo bei gerokai virš pusvalandžio užtrukusios techninės komisijos atrodė nustebęs. „FIA“ organizuojamas etapas šioje šalyje vyksta pirmą kartą, todėl visi patikrinimai vyko kur kas ilgiau nei įprastai. „Praėjusiais metais mums dalyvaujant Kazachstano ralyje jį jau prižiūrėjo „FIA“ atstovai – tuo metu varžybos buvo pretendentės į „Cross-Country“ ralio taurę. Nepaisant to, matosi jog tam tikri dalykai buvo pakoreguoti, o bendrai procedūros kur kas griežtesnės, komisarai labai priekabūs, tą mini ir kiti sportininkai, pirmą kartą dalyvaujantys varžybose Kazachstane“, – įspūdžiais dalinasi Antanas Juknevičius, organizatorių minimas tarp realiausių pretendentų į varžybų greičiausiųjų penketuką. „Prie automobilio „FIA“ ekspertai praleido daugiausiai laiko – pagal naują reglamentą, negalima važiuoti aviaciniu kuru „Avgas“, todėl visi sportininkai turėjo perdaryti automobilius, kad jie būtų tinkami 98 oktano kurui. Be to, komisarams užkliuvo vos keletą kartų naudoti šturmano saugos diržai – panaudota medžiaga komisarams nepasirodė tinkama, todėl juos kaipmat buvo pakeitėme naujais. Kadangi mums tai – pirmasis etapas šiemet, ekspertai prie „Overdrive Hilux“ praleido nemažai laiko, bet galiausiai patvirtino, kad viskas įrengta pagal reikalavimus. Dabar beliko laukti starto.” Pirmasis Kazachstano ralio etapas bus surengtas Kaspijos jūros pakrantėje, Mangystau regione. Čia sportininkai suks didžiulį 337 km ratą stepėmis ir kalnuotomis vietovėmis. Iš viso greičio ruože – 268 km laikui matuojamos atkarpos. Varžybos startuos sekmadienį, gegužės 21-ą dieną. 