Kaip rašoma pranešime žiniasklaidai, aukščiausią galimą – „Top Safety Pick+“ – įvertinimą pelnė dar du 2017 metų „Subaru“ modeliai – „Outback“ ir „Legacy“. Šie „Subaru“ modeliai buvo bandomi pagal sugriežtintus reikalavimus, kurie pradės galioti kitais metais. Svarbiausias dėmesys naujuose bandymuose buvo skirtas priekinėje sėdynėje esančiam keleiviui. Vienas svarbiausių rodiklių – kiek nukenčia vairuotojas ir priekinėje sėdynėje sėdintis keleivis, kai įvyksta 40 mylių (64 km/val.) per valandą greičiu važiuojančios transporto priemonės priešpriešinis susidūrimas su kliūtimi (kitu automobiliu, stulpu, medžiu ir pan.), esančia keleivio pusėje. Abiejų „Subaru“ modelių saugumas buvo įvertintas pačiais aukščiausiais balais. „Subaru Canada“ vadovas Yasushis Enamis pažymėjo, jog šis IIHS įvertinimas tik dar sykį įrodo, kad „Subaru“ gaminami automobiliai atitinka aukščiausius saugumo reikalavimus šiandien ir juos atitiks artimiausiais metais. Kėbulo deformacijos, saugos diržai, kitos modeliuose įdiegtos saugumo priemonės iki minimumo sumažina vairuotojo ir keleivių sužeidimo riziką net ir tokių iš pirmo žvilgsnio labai rimtų incidentų atvejais. Abu „Subaru“ modeliai IIHS ekspertų įvertinti kaip saugiausi savo klasėse. „Top Safety Pick+“ įvertinimus 2017 m. JAV ir Kanadoje yra pelnę „Crosstrek“ (taip vadinamas Europoje „Subaru XV“ vardu pardavinėjamas modelis), „Forester“, „Impreza“ bei WRX automobiliai. Japonijoje – naujas bandymų poligonas „Subaru“ automobiliuose jau keletą metų diegiama „EyeSight“ sistema yra pelniusi daug įvertinimų kaip vienas pažangiausių vairuotojo „asistentų“. Gamintojas tęsia žingsnius, kad nuo konvejerio ateityje nuriedėtų ir autonomiškai važiuojantis automobilis. Jau lapkritį Japonijos pradeda veikti naujas bandymų poligonas, kuriame bus testuojamos naujos autonominio valdymo sistemos. Hokaido saloje esančio Bifukos miesto apylinkėse įrengtame poligone imituojamas ir greitkelis, ir miesto gatvės. Amerikietišką greitkelį primenanti poligono atkarpa yra 7,75 km ilgio: šiame kelyje yra keturios eismo juostos, kurios labai tikroviškai primena greitkelį: čia ir betoninės kelio dangos atkarpos, ir lengvi posūkiai, ir greitėjimo bei lėtėjimo juostos. Antra trasa primena miestą su viena eismo juosta kiekviena kryptimi, pėsčiųjų perėjomis, žiedinėmis sankryžomis ir apsisukimo vietomis. Šis automobilių bandymų poligonas prie Bifukos pradėjo veikti 1995 metais, jame dėl atšiauraus klimato buvo testuojami Japonijos gamintojų automobiliai, imituojant važiavimą šaltuoju metų laiku. 2003 metais čia atsirado greitkelio atkarpa, o dabar pradeda veikti ir dvi autonominio vairavimo sistemoms tinkamos trasos, baigiamos įrengti biurų patalpos. Jau aišku, kad viena pirmųjų sistemų, kuri čia bus tobulinama, yra naujos kartos „EyeSight“. Be to, „Subaru“ specialistai baigia kurti sistemą, leisiančią išvengti automobilių susidūrimų, o iki 2020 metų tikimasi įdiegti automatinę važiavimo juostos keitimo sistemą.