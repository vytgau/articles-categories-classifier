Pagal įstatymą, automobiliui bus leidžiama judėti ir jei jame nebus žmogaus, pasiruošusio perimti valdymą. Toks reikalavimas yra įtvirtintas kai kuriose kitose Europos šalyse, įskaitant galingą automobilių pramonę turinčią Vokietiją. Pirmasis savivaldis automobilis – elektra varomas „Navya Arma“ autobusiukas – Vilniuje buvo išbandytas praeitą mėnesį, nors ir buvo abejonių, ar tam pakanka teisinės bazės. Įstatymo projektą pateikęs ūkio ministras Virginijus Sinkevičius sakė, kad šio autobusiuko gamintojai suinteresuoti tęsti bendradarbiavimą su Lietuva, pokalbiai dėl automobilių atvežimo į Lietuvą vyksta ir su didžiausiomis pasaulio korporacijomis, įskaitant „Google“. „Pagrindinis įstatymo tikslas, kad toks automobilis galėtų atvykti į Lietuvą ir būti testuojamas Lietuvoje“, – BNS sakė ministras. Pagal įstatymą, kad „savivaldis automobilis privalo būti toks, kad galėtų tinkamai ir saugiai važiuoti nekeldamas pavojaus kitiems eismo dalyviams (....) pasirinkti saugų važiavimo greitį, įvertinti važiavimo sąlygas, vietovės reljefą, kelio būklę, savo būklę ir krovinį, meteorologines sąlygas, taip pat eismo intensyvumą, kad galėtų saugiai sustoti iki bet kurios kliūties, taip pat automobilį stabdant tikrinantiems pareigūnams. Savivaldis automobilis privalo būti toks, kad galėtų sulėtinti greitį ir prireikus saugiai sustoti, jeigu to reikia dėl atsiradusių aplinkybių.“ Šiuo metu didieji automobilių gamintojai visame pasaulyje kuria savivaldžių automobilių prototipus, bet prognozuojama, kad masinė gamyba nebus pradėta bent iki 2020 metų. „Ateitis yra čia, būkime drąsūs ir atverkime duris, diegiantiems inovacijas, tame tarpe ir susisiekimo srityje“, - Seimo plenariniame posėdyje ketvirtadienį sakė Seimo narys Gintaras Steponavičius. Daugiau diskusijų parlamente šiuo klausimu ketvirtadienį nekilo – už jį balsavo 81 Seimo narys, nė vienas nebuvo prieš, du susilaikė.