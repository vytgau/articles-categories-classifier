Įdienojus oro temperatūra Argentinoje pasiekė 42 laipsnius. Ralio dalyviams teko įveikti 751 km, iš kurių 449 km sudarė greičio ruožai. Lietuviškam ekipažui gyvenimą apkartino dar ir tai, kad prieš juos į greičio ruožus pajudėjo net 11 sunkvežimių. „Tai buvo tikras Dakaro greičio ruožas – vyriškas, stiprus, reikalaujantis daug jėgų ir energijos. Dulkės, smėlis, akmenys, serpantinai, vagos, gilios provėžos. Sunkvežimiai, aišku, viską pasunkino dukart. Labai nepasisekė su sunkvežimiais, kad jie buvo priekyje. Sunku pasakyti minutėmis – 10, 15, 20 praradome. Tekdavo visiškai sustoti. Turi sustoti, nes nieko nematai, kur važiuoti. Tokias dulkes jie kelia! Niekas nepraleidžia, vienas praleido gal po pusvalandžio signalinimo. Atsirėmus į juos lėtėja tempas. Labai negerai, kad organizatoriai maišo sunkvežimius su mašinomis – sunkvežimiai turi startuoti pusvalandis po paskutinės mašinos. Kaip buvo anksčiau. Mes juk greitesni, tai kam juos mesti į vidurį?“, – DELFI teigė A. Juknevičius. Lenktynininkas pripažino, kad šis greičio ruožas reikalvo didelio susikaupimo.  „Diena buvo labai įtempta, visą laiko reikėjo laikyti koncentraciją. Buvo tiek duobių ir akmenų, kad bent vieną užkabinus baigtųsi labai blogai. Buvo vietų, kai įsibėgėjome iki 170 km/val., o bekelėje tai yra didelis greitis. Ir tada pamatai didžiulį akmenį ant kelio ir pabandyk išsisukti. Šiandien labai reikėjo itin didelės koncentracijos. Numušti ratą buvo vienas juokas“, – teigė A. Juknevičius. „Buvo ir akmenų, ir smėlio, ir „feš fešo“, – pridūrė Darius Vaičiulis. A. Juknevičius džiaugėsi, kad pavyko pademonstruoti gerą greitį ralio tipo ruožuose. „Labai pagreitėjome klasikinio ralio prasme. Man labai daug davė treniruotės Latvijoje. Tas padarė mus greitesnius“, – teigė A. Juknevičius. Penktadienį dalyvių laukia priešpaskutinis etapas, kurio metu lauks 288 km greičio ruožas. „Rimtas etapas penktadienį bus paskutinis – jei jį mes normaliai pravažiuojame, tai paskui bus ramiau. Mums dabar reikia atlikti monitoringą – išanalizuoti situaciją, ką mes vejamės, kas mus vejasi. Gal mums reikia greičio, o gal kaip tik jau nereikia rizikuoti“, – teigė A. Juknevičius.  Penktadienį sportininkų laukia priešpaskutinis Dakaro ralio etapas, kurio metu jie nuvažiuos 754 km iš San Chuano į Rio Kvartą. 288 šios distancijos kilometrus sudarys greičio ruožas. Pirmieji automobiliai pajudės 13.35 val. Lietuvos laiku. A. Juknevičiaus ir D. Vaičiulio ekipažas 14.22 val. startuos iš 20-os vietos. Paskutiniame etape šeštadienį sportininkai iš Rio Kvarto nuvažiuos likusius 786 kilometrus iki Argentinos sostinės Buenos Airių, tačiau greičio ruožas jame sudarys vos 64 km. Sausio 2 d. Asunsjone (Paragvajus) startavusį Dakaro ralį pradėjo 143 motociklininkai, 37 keturračių pilotai, 77 automobilių ir 50 sunkvežimių ekipažų. Lenktynių finišas laukia sausio 14 d. Buenos Airėse (Argentina). Sportininkams iš viso reikės sukarti beveik 9 tūkst kilometrų, skaičiuojant tiek greičio ruožus, tiek neįskaitinius pervažiavimus. Papildyta 12.02 val. Iki Dakaro pabaigos – vos 2 etapai, ko galime laukti? „Toyota“ į šį ralį atkeliavo turėdama daug vilčių – prisivilioję iš „MINI“ komandos vieną greičiausių varžybų dalyvių Nasserą Al-Attiyah, komanda tikėjosi, jog katariečio ir Ginielio De Villierso bei Nani Romos trio bus ta jėga, kuri sugebės pasipriešinti prancūzams. Deja, tačiau N. Al-Attiyah iš varžybų pasitraukė jau trečiajame etape, tuo tarpu G. De Villiersas dėl navigacijos klaidų yra gerokai nutolęs nuo lyderių ir šiuo metu pirmoje vietoje įsitaisiusiam Stephanui Peterhanseliui pralošia jau bene dvi valandas. N. Roma išlieka greičiausiu „Overdrive“ pilotu, bet ir jam iki artimiausio „Peugeot“ automobilio – daugiau nei pusvalandis. Prieš keletą metų dominuojanti komanda Dakaro ralyje buvusi „MINI X-Raid“ šiais metais į varžybas atsivežė naują automobilį, o jos vedliu tapo WRC (pasaulio ralio čempionato) žvaigždė suomis Mikko Hirvonenas. Nors „skrajojantis suomis“ ilgai nedavė prancūzams atsipalaiduoti ir kvėpavo jiems į nugaras, paskutiniajame, 10-ame greičio ruože jis strigo, o galiausiai ir susidūrė su sunkvežimiu, todėl bet kokios jo viltys į podiumą buvo sudaužytos. Prancūzų organizacijos „ASO“ organizuojamo Dakaro maratono lentelės viršuje įsitaisę 3 prancūzai, kurie, regis, kovoja tik tarpusavyje. Pagrindinė kova ant podiumo vyksta dėl 1-2 pozicijų, kuriose lyderis keičiasi kasdien. Jei trasa driekiasi bekele – „ponas Dakaras“ Stephane'as Peterhanselis rodo savo pranašumą, jei varžybos pasuka keliais – 9 kart pasaulio ralio čempionas Sebastienas Loebas yra nepralenkiamas. 11-ajame etape dalyvių laukia kopos ir WRC tipo keliai – kas iš „Peugeot“ lenktynininkų geriausiai įveiks kombinuotą šiandienos greičio ruožą, veikiausiai triumfuos ir galutinėje įskaitoje.