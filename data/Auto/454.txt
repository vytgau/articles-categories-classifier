Kiekvienas čempionato atrankos dalyvis turi keturis važiavimus, kad įrodytų, jog būtent jis yra tarp tų 16, kurie nusipelno vietos kitame etape. Šios atrankos lyderis klaipėdietis M. Baužys per vieną dieną išnaudojo visus važiavimus ir užsitikrino pirmąją vietą įveikęs trasą per 1:13.008 min. Akylesni virtualių lenktynių gerbėjai prisimins, kad pernai jis atrankoje buvo šeštas ir pateko į tolimesnes kovas dėl čempiono titulo. Jam ant kulnų lipa taip pat iš pernai metų žinomas kaunietis Andrius Šliumba (1:13.061) ir šio sezono naujokas Edvinas Žadeikis iš Klaipėdos (1:13.127). Šių metų konkurencija pirmajame šešioliktuke yra sunkiai suvokiama. Pirmąjį ir šešioliktą dalyvį skiria tik pusė sekundės! Realiose lenktynėse žiūrovai lyderį atskirtų tik iš sulėtintų kadrų. Taigi naujajam lyderiui laukia įtemptas mėnuo, mat visi greičiausieji dar turi likusių važiavimų. Jau dabar atrankoje yra sudalyvavę 433 žmonės iš visos Lietuvos. Šis skaičius jau pranoko pernai metų rezultatą, tačiau atranka tęsis dar vieną mėnesį. Galbūt būtent per paskutinį mėnesį kažkam pavyks įveikti kol kas neįveikiama 1:13 min. ribą. Pranešime primenama, kad po atrankos 16 greičiausiųjų pateks į du atkrentamuosius „Neste Dream 2 Drive“ čempionato pusfinalio etapus. Jie vyks balandžio 7-8 d. Kaune. Po jų aštuoni daugiausiai taškų surinkę dalyviai pateks į finalą. Jis susidės iš trijų etapų skirtingose trasose. Greičiausiųjų aštuntukas susirungs Kaune balandžio 15, 22 ir 29 dienomis. Daugiausiai laimėjimų surinkęs lenktynininkas oficialiai taps naujuoju Lietuvos virtualių žiedinių lenktynių „Neste Dream 2 Drive“ čempionu. Kartu su prizu jis gaus lenktynininko licenciją, visą lenktynėms reikalingą aprangą, asmenines automobilių sporto trenerio Jono Dereškevičiaus pamokas ir vietą profesionalioje lenktynių komandoje „Tauras Racing“. Su ja ir greitu „Volkswagen Scirocco GT24“ automobiliu naujasis virtualių lenktynių čempionas dalyvaus svarbiausiose šių metų Baltijos šalių lenktynėse.