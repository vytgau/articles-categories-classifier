Kokia publika susirenka į veteranų renginius gana gerai iliustruoja faktas, jog į antrąjį kvietimą palenktyniauti ralyje „Aplink Lietuvą 2007“ susirinko 22 žilagalviai sporto meistrai, kurių amžiaus vidurkis buvo 71 metai. Dar po poros metų šiose lenktynėse veteranų įskaitoje startavo 30 ekipažų, kai bendras visų kitų grupių sportininkų skaičius siekė 57. Pasimatyti su senais bičiuliais susirinko buvę pilotai iš dvynių šalių. „Iš tiesų, kad ir kokie „aštrūs“ jaunystėje buvo ralio ar žiedo pilotai, dabar visi susirenka pabendrauti ir dėl kokių nors menkniekių nesiginčija. Visi supranta, kad metai daro savo, niekas neina jaunyn, todėl susirenkančių veteranų būrelis kaskart vis mažesnis. Šįkart susirinko 43 į „atsargą“ išėję lenktynininkai ir tai tikrai daug. Kai kurie mūsiškiai jau senokai atšventę 80-uosius gimtadienius. “, – apie „Velykinį slalomą“ pasakojo neseniai į septintą dešimtį perkopęs, tačiau lig šiol kviečiamas „prasilėkt“ į 1000 km lenktynes, Rimgaudas Statnickas. Tradicinio veteranų renginio organizatoriai šįkart „Auto ABC“ teritorijoje parinko kiek lėtesnę trasą bendrovės – visiems vairuojant tą patį „Honda Civic“ hečbeką pakako pirmosios pavaros. Ankstesnėse savo gildijos varžybose senjorai dažniausiai santykius aiškindavosi sėdę prie „Volgų“, „Moskvičių“ ar „Žigulių“ vairo, todėl net jei greitis ir nebūdavo apčiuopiamai didesnis, triukšmo bei dabartinius jaunuosius benzingalvius hipnotizuojančių vaizdų būdavo daugiau nei pakankamai. Kitos „Velykinio slalomo“ žaidimo taisyklės liko kaip buvę. Varžybų dalyviai sporto senjorai varžėsi 6 pagrindinėse kategorijose, sudarytose pagal veteranų amžių dviejose 50-60 metų, 61-70 metų, 71-80 metų bei 81-90 metų. Atskiroje įskaitoje lenktyniavo damos ir jaunimas.  REZULTATAI 1-A grupė (nuo 50-60m.) I vieta Arūnas Lėckas 38,32 II vieta Mindaugas Karklys 42,05 III vieta Linas Vaitiekūnas 46,94 1-B grupė (nuo 50-60m.) I vieta Vytautas Aleksynas 44,64 II vieta Tadeušas Teras 48,94 III vieta Saulius Kazėnas 49,45 II grupė (nuo 61-70m.) I vieta Jegoras Teras 42,07 II vieta Virgilijus Simanavičius 44,92 III vieta Algirdas Bilevičius 46,27 III grupė ( nuo 71-80m.) I vieta Andrius Čygas 49,99 II vieta Arūnas Adomaitis 1:01,72 III vieta Arvydas Komliauskas 1:06,93 IV grupė ( nuo 81-90m.) I vieta Algirdas Rymonis 1:16,78 Jaunimo grupė I vieta Rokas Palšauskas 51,99 Moterų grupė I vieta Agnė Mažeikienė 51,86 II vieta Monika Štaraitė 1:17,56 Komandinės įskaitos tarp miestų I vieta Kauno miesto komanda 2:23 II vieta Vilniaus miesto komanda 2:26 III vieta Kauno rajono komanda 3:13 Už pasiektus geriausius rezultatus atskirose klasėse „Velykinio slalomo“ dalyviai buvo apdovanoti dar ir vardinėmis taurėmis. Veteranų grupės 4 klasės dalyvis (nuo 81 iki 90 metų) Lietuvos automobilių klubo Prezidento Rolando Dovidaičio taure pagerbtas Algirdas Rymonis. 3 klasės dalyvis (nuo 71 iki 80 metų) Andrius Čygas gavo sporto meistro Vidmanto Čiutelės atminimo taurę, kurią įsteigė LASF senjorų komiteto pirmininkas Evaldas Torrau. Veteranų grupės 2 klasėje (nuo 61 iki 70 metų) Jegoras Teras trofėjų kolekciją papildė Kauno rajono savivaldybės mero Valerijaus Makūno įsteigta taure. Veteranų grupės 1- B klasės dalyvis (nuo 50 iki 60 metų) Vytautas Aleksynas gavo LASF prezidento Romo Austinsko taurę, o tos pačios amžiaus grupės 1- A klasės dalyvis Arūnas Lėckas – AB „Kauno Grūdai“ gen. direktoriaus Tautvydo Barščio įsteigtą taurę .