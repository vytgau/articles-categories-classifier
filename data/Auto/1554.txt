O štai antras kandidatas galėtų būti „Volkswagen T-Roc“. Taip pat akivaizdu ir tai – ne todėl, kad „Volkswagen“. „T-Roc“ vardas skamba griausmingai lyg rokas ir plėšriai lyg tiranozauras, sutrumpintai angliškai „T-Rex“ (beje, buvo ir tokia roko grupė). Žodžiu, viskas į temą. Nors pats gamintojas sako, kad pavadinime esanti raidė T reiškia sąsają su „Volkswagen“ šeimos SUV automobiliais „Tiguan“ ir „Touareg“, o Roc – tvirtą kaip uola automobilio būdą. Bet užteks tų rinkodarinių išvedžiojimų. Iškart noriu pasidžiaugti, kad jei prieš pusantrų metų supeikiau per daug sausą naujojo „Tiguan“ išvaizdą (kad ir lyginant su bendraplatformiu „Seat Ateca“), tai „T-Roc“ yra būtent tai, ko ir tikiuosi žvelgdamas į miesto SUV – ekspresyvus, nenuobodus, modernus, iššaukiantis ir įžūlus – toks ir turi būti šiuolaikinis miesto automobilis! Tuo labiau su tokiu vardu. Taip, būdamas 4,23 m ilgio jis yra ketvirčiu metro trumpesnis ir ne toks talpus kaip „Tiguan“, bet mieste tai daugiau privalumas nei trūkumas. Be to, jis ir 3500 eurų pigesnis – jei „T-Roc“ kaina prasideda nuo 18 tūkst. 500, tai didesniojo modelio – nuo 22 tūkst.  Bet salone su mažiau nei 20 tūkst. eurų vargu ar išsisuksite – ypatingai jei norėsite pasirinkti „Style“ arba „Sport“ komplektacijos modelį (jie siūlomi tik su nuo 150 AG pasiekiančiais motorais ir atitinkamai kainuoja nuo 23 tūkst. ir 27 tūkst. eurų). Nors jau bazinis automobilis, „Volkswagen“ masteliais vertinant, yra neblogai sukomplektuotas ir turi 16 colių lietus ratlankius, lietimui jautrų multimedijos ekraną, visas saugumo sistemas kaip ir brangesnės versijos, o automatinė klimato kontrolė papildomai kainuoja 332 eurus. Salone viskas pažįstama kaip ir kituose šiuolaikiniuose „Volkswagen“ – užkliuvo tik pigus ir kietas prietaisų skydelio plastikas (akivaizdžiai, kad modelis nenugvelbtų laipteliu aukščiau stovinčio „Tiguan“ pirkėjų). Variklių pasirinkimas – nuo tricilindrio 1l 115 AG motoro iki 2.0 l 190 AG turbobenzininio arba turbodyzelinio varianto su „4Motion“ visų varančiųjų ratų sistema ir DSG automatine pavarų dėže. „Volkswagen“ pavyko išties šaunus automobilis – išvaizdus, raktiškas ir su markės standartus atitinkančiomis važiavimo savybėmis. Daugiau apie naująjį „Volkswagen T-Roc“ žiūrėkite vaizdo medžiagoje.