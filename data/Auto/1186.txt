„Hyundai Motor“ ir su ja susijusi įmonė „Kia Motors“ per ateinančius aštuonerius metus, t. y. iki 2025-ųjų, planuoja pristatyti rinkai ne mažiau kaip 38 ekologiškus automobilius, tarp kurių bus ir per penketą metų pasirodysiantys 7 nauji modeliai. Šią žinią visiškai neseniai paviešino bendrovės viceprezidentas Lee Ki Sangas. Svarbu tai, kad daugelis rinkoje pasirodysiančių automobilių bus varomi elektra, rašoma svetainėje europe.autonews.com. Nors tarp visų dabartinį „Hyundai“ asortimentą sudarančių transporto priemonių elektromobiliai yra tik du – „Hyundai Ioniq“ ir „Kia Soul“, negalima pamiršti, kad bendrovė siūlo ir vandeniliu varomą modelį ix35 bei keletą iš tinklo įkraunamų hibridų. Korėjos įmonės priskiriamos tiems gamintojams, kurie konkuruoja automobilių su naujo tipo jėgos pavaromis gamybos srityje. Tuo tarpu kitos šalys, tarp kurių išskirtinę vietą užima Kinija, yra pasiryžę palaipsniui atsisakyti benzininių ir dyzelinių transporto priemonių, taip kovodamos su aplinkai daroma žala. „Volkswagen Group“, „Daimler“, „General Motors“ ir BMW taip pat paviešino planus pristatyti elektra varomų transporto priemonių. Perėjimui nuo vidaus degimo variklių jos ketina skirti milijardines sumas. Trejais metais pavėluota „Koncernas „Hyundai“ galėjo tapti vienu iš pirmųjų elektromobilių gamintojų, bet lig šiol tesugeba sekti kitų pėdomis, – svarsto automobilių inžinerijos specialistas, profesorius Kimas Philas Soo, dėstantis netoli Seulo esančiame universitete. – „Hyundai“ vėluoja jau kokiais trejais metais.“ Įmonės pateiktais rugsėjo mėnesio duomenimis, per devynis mėnesius buvo parduota 186 tūkst. „Hyundai“ ir „Kia“ gaminamų ekologiškų automobilių. Rugsėjį Vokietijos bendrovė „Volkswagen“ paskelbė planus iki 2030 metų išleisti visų 300 grupei priklausančių įmonių gaminamų modelių elektrines versijas. JAV automobilių gamintojas „General Motors“ patikino, kad iki 2020 metų pasistengs pasiūlyti 20 išskirtinai akumuliatoriais maitinamų transporto priemonių. „Renault-Nissan-Mitsubishi“ aljansas iki 2022-ųjų pasiryžęs pristatyti 12 naujų elektromobilių. Iki tos pačios datos 10 elektromobilių turėtų papildyti ir „Daimler AG“ asortimentą, o BMW ne mažiau kaip 12 vien elektra varomų transporto priemonių pristatys iki 2025-ųjų. Nors perėjimas prie akumuliatorių technologijų ir pasiteisino kaip proveržį žadantis posūkis kintančioje rinkoje, bendrovė „Hyundai“ vis tiek kliaunasi vandeniliu varomais mechanizmais, lig šiol besirungiančiais dėl didesnio pripažinimo. Korėjos įmonė pradėjo derėtis su „Fiat Chrysler Automobiles“ dėl galimybės drauge gaminti vandenilinius variklius, kurių išmetalai – vien šiluma bei vanduo ir nė lašo visuotinį atšilimą sukeliančių dujų.