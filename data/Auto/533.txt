Skaičiuojama, kad pastaruoju metu iš A1 greitkelio buvo iškeldinti mažiausiai keturi greičio matuokliai. „Taip, jų skaičius tikrai sumažėjo. Žemiau išvardinti greičio radarai buvo perkelti į avaringas vietas“, – DELFI teigė Evaldas Tamariūnas, LAKD Tarptautinių ryšių ir komunikacijos skyriaus ryšių su žiniasklaida specialistas, pridėjęs „iškeldintų“ radarų sąrašą. Paaiškėjo, kad nesenai buvo iškelti šie greičio radarai: A1 Vilnius–Kaunas–Klaipėda 62,10 km A1 Vilnius–Kaunas–Klaipėda 161,235 km A1 Vilnius–Kaunas–Klaipėda 181,602 km A1 Vilnius–Kaunas–Klaipėda 290,908 km. Beje, netrukus radarų skaičius kelyje A1 sumažės dar labiau. „Artimiausiu metu, taip pat bus iškeltas ir kelyje A1 Vilnius–Kaunas–Klaipėda 19,40 km esantis greičio radaras“, – patvirtino E. Tamariūnas. Kol kas nepatikslinta, į kokias konkrečiai vietas iškeldinti radarai. Lietuvos valstybinės reikšmės keliuose veikia 139 stacionarūs greičio matuokliai. Dar 11 radarų yra mobilūs. Į šį skaičių neįskaičiuoti miestų teritorijose esantys greičio matuokliai. Vilniuje iš viso vienu metu veikia 12 stacionarių greičio matuoklių, kurie nuolat keičiami 36 vietose. Klaipėdoje veikia 5 radarai. Tarp didmiesčių autsaideris ir toliau išlieka Kaunas su vieninteliu greičio matuokliu. Laikinosios sostinės valdžia žadėjo, kad dar pernai greičio matuoklių skaičius išaugs iki 10, tačiau tai kol kas lieka planais popieriuje. Iš viso Lietuvos teritorijoje yra 175 stacionarūs greičio matuokliai.