Piktybiškas vairuotojų elgesys įgauna pagreitį Atrodo, minėtas atvejis nebuvo vienintelis, neseniai portalo redakciją pasiekė dar vieno skaitytojo laiškas, kuriame pasakojama kone identiška istorija. „Apie 21:00 val. jaunuolis, sėdėjęs prie automobilio „BMW X6“ vairo, priartėjo prie „VW Caddy“, stovėjusio Karaliaus Mindaugo prospekte, atsidarė transporto priemonės kapotą ir kliudė nežymėtam policijos automobiliui fiksuoti pažeidimus – matuoti greitį“, – pasakoja kaunietis. Negana to, pasak jo, ant „BMW X6“ automobilio galinio stiklo buvo matyti užklijuotas žalias klevo lapas. „Vėliau pats vairuotojas socialinio tinklo „Facebook“ grupėje „Kur stovi policija Kaune“ pasidalino savo „žygdarbio“ nuotrauka ir sulaukė daug „like“ paspaudimų bei komentarų iš kitų. Tačiau po kiek laiko savo pasidalintą nuotrauką ištrynė“, – sakė situaciją stebėjęs kaunietis. Skaitytojo teigimu, vykstant įvardytam veiksmui, nežymėtas policijos pareigūnų automobilis „VW Caddy“ kas keletą minučių pavažiuodavo į priekį maždaug pusę metro, tačiau nuo jo stengdavosi neatsilikti ir „BMW X6“ vairuotojas – su savo automobiliu taip pat priartėdavo. „Po kurio laiko, pareigūnas, matyt, neteko kantrybės ir pasikvietė savo kolegas. Maždaug apie 21:40 val. su „VW Passat“ atvažiavo kiti policijos pareigūnai ir pradėjo aiškintis. Jaunuolis pasakojo policininkams, jog neva sugedo jo automobilis. Tą patį vakarą, apytiksliai po valandos, važiavau pro tą pačią vietą, bet nežymėto policijos pareigūnų automobilio „VW Caddy“ nebebuvo, o „BMW X6“ „rymojo“ jau ne gatvėje, o ant „tralo“ (aut. past. priekabos), nors pareigūnai su „VW Passat“ vis dar buvo šalia. Kokių priemonių policija imasi tokiais atvejais?“, – teiravosi kaunietis. Gresia vis didesnės baudos Kauno apskrities Vyriausiojo policijos komisariato Kelių policijos valdybos Kelių patrulių kuopos vadas Ramūnas Kemzūra sako, jog Kaune taip elgtis – kliudyti policijos pareigūnams matuoti transporto priemonių greitį gatvėse – tapo madinga. „Viena byla jau yra pasiekusi teismą. Asmeniui pareikšti kaltinimai už tyčinius veiksmus, žeminančius policijos pareigūnų garbę ir orumą, trukdant atlikti savo darbo funkcijas. Netrukus teismas priims sprendimą. Šiam žmogui, kuris nupasakotas jūsų skaitytojo, taip pat bus keliami kaltinimai dėl to, kad buvo atsisakyta vykdyti policijos pareigūnų nurodymus bei įžeidžiant jų garbę ir orumą“, – tvirtino jis. Policijos pareigūno teigimu, keisčiausia tai, kad tie asmenys, kurie taip elgiasi, tikriausiai nesupranta, kad policija nesiekia nustatyti kiek įmanoma daugiau greitį gatvėse viršijančių vairuotojų. Vienintelis dalykas, kurio iš tiesų siekiama, – imantis įvairių priemonių užtikrinti saugų eismą. „Kyla klausimas, ar tie vairuotojai, kurie leidžia sau sutrukdyti policijos pareigūnų darbą, kaip šiuo atveju, neviešo patruliavimo metu, supranta, jog jie nepadeda, bet tuo pat metu trukdo ir visiems kitiems vairuotojams? Dažniausiai taip elgiasi jauni asmenys“, – atviravo R. Kemzūra. Pasak jo, remiantis tuo atveju, kai vairuotojui už tokius tyčinius veiksmus teismo sprendimu jau buvo nustatyta bauda – ji gali siekti nuo 90-140 eurų. „Manau, jog toks vairuotojų elgesys – neprotingas. Taip elgtis ne tik negalima, bet ir neverta, nes trukdoma pareigūnams atlikti savo darbą. Jei tokių atvejų kaip du pastarieji pasitaikys dar, juos fiksuosime ir taikysime atsakomybę. Pirmą kartą teismas taiko mažesnę baudą, tačiau, jei situacija kartosis, baudos kaina didės. Tokiu būdu tikimės išvyti iš minčių šiuos neigiamus reiškinius, pamėgtus vairuotojų. Vairuotojai turi suprasti, kad policijos pareigūnai nėra priešai keliuose, jie yra tam, kad palaikytų bendrąją tvarką bei užtikrintų saugų eismą“, – sakė pašnekovas. Kauno apskrities VPK Kelių policijos valdybos Kelių patrulių kuopos vadas prasitarė su kolegomis svarstantis priežastis, kas paskatina vairuotojus taip elgtis. „Priėjome prie išvados, kad galbūt šitaip policijos darbą trikdantys vairuotojai, patys yra blogi eismo dalyviai, bandantys apsaugoti kitus tokius pat kaip jie, keista“, – teigė R. Kemzūra.