Europos verslo asociacijos (AEB) Automobilių gamintojų komiteto duomenimis, per praėjusius metus Rusijoje nupirkta 1,596 mln. naujų lengvųjų asmeninio naudojimo ir komercinės paskirties automobilių – 11,9 proc. daugiau nei prieš metus. Mažųjų SUV paklausa pernai augo 84 proc., kompaktinių SUV – 23 proc., mažųjų lengvųjų automobilių – 17 proc., vidutinių ir didžiųjų – 5 procentais. Kompaktinių lengvųjų automobilių pardavimai beveik nepakito, vidutinių ir didžiųjų SUV – sumažėjo 6 proc., prestižinės klasės lengvųjų automobilių – krito beveik dešimtadaliu. 19,5 proc. rinkos 2017-aisiais teko „Avtovaz“, 11,4 proc. – „Kia“, 9,9 proc. – „Hyundai“, 8,6 proc. – „Renault“, 5,9 proc. – „Toyota“, 5,6 proc. – „Volkswagen“, 4,8 proc. – „Nissan“, 3,9 proc. – „Škoda“, 3,7 proc. – GAZ, 3,2 proc. – „Ford“ markei. Beveik 147 mln. gyventojų turinčioje Rusijoje 2016-aisiais naujų lengvųjų automobilių parduota 11 proc. mažiau nei 2015 metais.