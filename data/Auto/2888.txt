Vilniaus miesto savivaldybės darnaus judumo plano (VDJP) koordinatorės dr. Kristinos Gaučės teigimu, automobilių skaičiaus augimą mieste labiausiai lemia tai, kad automobilis vilniečių suvokiamas kaip integrali gyvenimo mieste dalis – esą be jo niekaip neįmanoma išsiversti, o kai kuriems jis – ir būtinas socialinio statuso atributas. „Pagal automobilių skaičių, tenkantį tūkstančiui gyventojų, lenkiame daugelį didžiųjų Europos miestų, o kai kurias sostines, pavyzdžiui, Londoną – daugiau kaip du kartus. Ekonomine prasme automobilis mūsų šalyje yra prieinamas dalykas, jam netaikomi dideli mokesčiai, prie namų yra nemokamos parkavimo vietos, turime didelę pakankamai pigių naudotų automobilių rinką. Tad daugelis vertina automobilio teikiamus privalumus, bet pamiršta įvertinti, kiek laiko praleidžia spūstyse“, – sako K. Gaučė. Pasak jos, absoliuti dauguma vilniečių realiai neįvertina, kiek per metus iš tiesų sugaišta spūstyse ir dėl automobilio aukoja savo laiką, sveikatą bei pinigus. Faktai, į kuriuos neįsiklausoma, akivaizdūs: skaičiuojama, jog vidutiniškai pusę laiko, kai naudojame automobilį, iš tiesų beveik nejudame. „Per metus vien spūstyse Vilniaus vairuotojai vidutiniškai praleidžia beveik savaitę. 73 proc. miesto gyventojų kenčia nuo automobilių sukeliamo perteklinio triukšmo, sunaudoja vidutiniškai 1,8 karto daugiau kuro, teršia aplinką ir, deja, tikslo nepasiekia greičiau“, – teigia K. Gaučė. Nelaukdama, kol prognozės pasitvirtins, miesto savivaldybė jau dabar planuoja kompleksines permainas ir iki 2030 m., numato iš esmės reformuoti vilniečių ir miesto svečių judėjimą sostinėje ir priartinti jį prie vakarietiškų standartų t.y. dvigubai mažiau kelionių turėtų būti atliekama individualiais automobiliais, jas pakeičiant kelionėmis pėsčiomis arba dviračiais, viešuoju transportu. „Vilnius – sparčiausiai augantis miestas, šiuo metu intensyviausiai vystoma vakarinė jo dalis ties Justiniškėmis, Pašilaičiais, Pilaite bei Perkūnkiemiu. Atsižvelgiant į tendencijas, planuojama koreguoti užstatymo politiką, pagrindines statybas telkiant ties viešojo transporto arterijomis. Jau pradėtos formuoti ir Vakaruose paplitusios „Park&Ride“, „Park&Bike“, „Park&Go“ aikštelės, kuriose toliau nuo centro gyvenantys vilniečiai galėtų saugiai palikti savo transporto priemones ir kelionę tęsti jiems patogiausiu būdu“, – permainas vardija VDJP koordinatorė. Taip pat siekiant paskatinti vilniečius rinktis alternatyvias judumo formas, nuosekliai investuojama į infrastruktūros gerinimą Vilniuje: formuojami nauji pėsčiųjų bei dviračių takai, nuolat tikrinama, kaip veikia A juostų sistema, planuojamos papildomos A juostos viešajam transportui.