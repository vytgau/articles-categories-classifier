„Google“ – viena pirmųjų įmonių, pasiryžusi imtis nelengvo autonominio automobilio kūrimo projekto, bet tai dar toli gražu ne viskas: jos pasirinktas planų įgyvendinimo būdas – unikalus. Kaip tik šiuo metu technologija testuojama pasitelkus ne tik hibridinius „Lexus RX-450h“ miesto visureigius, bet dar ir kelis savadarbius automobilius peršviečiamu stogu, kurie tikrai nepasiekia didelio greičio ir atrodo taip, lyg juos būtų nupiešęs penkiametis, rašo autoevolution.com. Tenka pripažinti, kad vienintelė įmonė, galinti pasigirti turinti daugiau patirties ir autonomiškai nuvažiuotų kilometrų nei „Google“ - „tai „Tesla“. Jei pastarosios nebūtų, „Google“ galėtų kuo puikiausiai vadovauti paradui, nors, savaime suprantama, nevertėtų pamiršti ir kur kas labiau paslaptį apie savo progresą saugančią vokiečių technologijų srityje dirbančią bendrovę „Bosch“ ir kitas panašias žaidime dalyvaujančias įmones. Gruodžio 13 d. iš „Google“ autonominių automobilių kūrimo departamento gautos dvi naujos informacijos nuotrupų porcijos. Pradėti verta nuo reikšmingiausios žinios: „Alphabet“ nusprendė transformuoti šį projektą ir paversti jį atskira įmone, kuri bus pavadinta „Waymo“ ir už kurią bus atsakingas Johnas Krafcikas. Žiniasklaida praneša, kad naujasis juridinis vienetas veiklą vykdys kaip startuolis, o daugiausia dėmesio bus skiriama autonominio važiavimo technologijai. Tiesa, bus palaikomos itin svarbios partnerystės su automobilių pramonės pasaulio žaidėjais ir gilinamasi į logistikos bei krovinių pervežimo sritis. Antroji naujiena susijusi su „Google“ ar „Waymo“ sprendimu palaidoti ambicijas sukonstruoti transporto priemonę be pedalų ar vairo ir dėmesį sutelkti į ryšių palaikymą su kitais automobilių gamintojais, siekiant sukurti tradiciškesnę transporto priemonę. „Google“ nuomonę pakeitė dėl JAV galiojančių įstatymų, dėl kurių artimiausiu metu autonominiams automobiliams dar tikrai nebus leista išvažiuoti į kelius, o tai reiškia, kad šia kryptimi dedamų pastangų perteklius būtų itin nepraktiškas. Sklinda kalbos, kad „Google“ (ar „Waymo“) ketina iki ateinančių metų pabaigos pradėti pavėžėjimo paslaugų teikimą, panaudojant autonomines transporto priemones. „AppleInsider“ informuoja, kad modifikuoti „Chrysler Pacifica“ mikroautobusiukai – labiausiai tikėtinas pasirinkimas, tinkamiausias šiai naujai veiklai vykdyti.