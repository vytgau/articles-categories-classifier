Žemus įvertinimus specialistai „Mustang“ skyrė už vaikų apsaugą – tik 32 procentus maksimalaus rezultato. Ekspertai nustatė, kad šoninio smūgio metu ant galinės sėdynės įsitaisęs 10 metų vaikas gali patirti rimtas galvos traumas. Priekinio susidūrimo metu menkas apsaugos lygis užfiksuotas šešiamečio specialioje kėdutėje sėdinčio vaiko krūtinės zonoje. Kitų kūno zonų apsauga pripažinta gera arba pakankama. Be to, „Mustang“ sukritikuotas dėl to, kad vaikiškass kėdutes prisegus diržais jos visais bandymų atvejais demonstruodavo prastą sėdinčiųjų apsaugą. Tik 16 procentų maksimalaus įvertinimo „Mustang“ gavo už aktyvias ir pasyvias saugumo sistemas, tarp kurių pastebima vienintelė perspėjimo apie neprisegtą saugos diržą funkcija. Šioms sistemoms „EuroNCAP“ skiria didelį dėmesį dar pakankamai neseniai, tačiau dauguma gamintojų jau spėjo prisitaikyti prie tokių reikalavimų. Tuo metu „Ford“ informavo „EuroNCAP“, kad nuo šių metų rugsėjo mėnesio Europą pasieksiantys „Mustang“ jau bazinėje įrangoje (kokios automobilis ir buvo testuotas) turės papildomas elektronines saugumo sistemas: avarinio stabdymo, juostos laikymosi ir pan. Įdomu tai, kad visas šis paketas dabar bazinėje įrangoje siūlomas tik JAV klientams. Sportinį „Ford“ išgelbėjo tik geri suaugusiųjų saugumo įvertinimai. Už jų apsaugą automobilis gavo 72 proc. maksimalaus įvertinimo. Už pėsčiųjų apsaugą specialistai „Mustang“ skyrė 64 proc. įvertinimą. Po to, kai „EuroNCAP“ paskelbė šiuos bandymų rezultatus, „Ford“ išplatino pranešimą, kuriame teigiama, kad „Mustang“ „yra saugus automobilis atitinkantis arba pranokstantis globalius saugumo standartus“. Gamintojai pažymi, kad bandymuose, kuriuos atliko atitinkama JAV organizacija - Nacionalinė greitkelių eismo saugumo administracija NHTSA - „Mustang“ gavo penkias žvaigždutes.