Prancūzijos finansų ministras Bruno Le Maire'as balandžio pradžioje susitiks su šalies automobilių pramonės lyderiais ir aptars būdus, kaip išsaugoti 12 tūkst. darbo vietų, susijusių su dyzeliniais varikliais ir jo dalimis. Lankydamasis „PSA Group“ gamykloje Prancūzijoje ir bendraudamas su PSA generaliniu direktoriumi Carlosu Tavaresu, B. La Maire'as pareiškė, kad šalies valdžia siekia „padėti didesnėms bendrovėms, tokioms kaip PSA, suvaldyti pokyčius, susijusius su benzininiais, hibridiniais ir elektriniais automobiliais“, rašo naujienų agentūra AFP. Praeitą rudenį B. La Maire'as pranešė steigiantis darbo grupę, kuri spręs dyzelinių automobilių problemą, nors ir pranešė mokesčius dyzeliniam kurui didinsiantis 3 centais už litrą, taip pasiekdamas lygybės mokesčiui už benziną. Dyzelinių automobilių pardavimai 2017 metais visoje Europoje sumenko 7,9 proc., skelbia „JATO Dynamics“. Automobilių pirkėjai vis dažniau suka nosį nuo dyzelinių automobilių, taip reaguodami į „Volkswagen Group“ emisijų klastojimo skandalą. Be to, baugina ir augančios išlaidos, kurias lemia vis griežtėjančios oro taršos kontrolės taisyklės. Kur dar draudimai dyzeliniams automobiliams įvažiuoti į kai kurių miestų centrus (panašu, kad tokių miestų skaičius tik didės). Dyzelinių automobilių rinkos dalis Prancūzijoje iš 73 proc. 2012 metais sumenko iki 47 proc. 2017 metais. Automobilių gamintojai prie neišvengiamų pokyčių taikosi skirtingais būdais. Štai PSA importuoja daugiau nei 100 tūkst. nedidelių dyzelinių variklių iš gamyklų Kinijoje. Tai pereinamojo laikotarpio priemonė, kol gamyba Europoje sklandžiai pereis nuo dyzelinio kuro prie kitų sprendimų.