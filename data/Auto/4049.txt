Aplinką tausojantys Suomijos gyventojai per praėjusias Kalėdas turėjo galimybę prisidėti prie socialinės akcijos ir po šventinių patiekalų kepimo likusius riebalus atiduoti ekologiškų degalų gamybai. Suomijos korporacijos „Neste“ specialistų skaičiavimai rodo, kad šeimininkei kepant vieną kalakutą ar kumpį lieka tiek panaudotų riebalų, kad juos perdirbus į degalus automobiliu būtų galima nuvažiuoti daugiau kaip 3 kilometrus. „Akcijos metu surinkome 12 tūkst. kilogramų panaudotų riebalų. Šios atliekos buvo perdirbtos į tiek ekologiško dyzelino „Neste MY“, kiek pakaktų nuosavu automobiliu apvažiuoti aplink pasaulį net keturis kartus. Ši kampanija parodė gyventojų susidomėjimą žiedine ekonomika ir tapo geru pavyzdžiu, kad atliekos gali būti naudojamos kaip žaliava ekologiškų degalų gamybai. „Neste“ atliekas perdirba pagal NEXBTL technologiją, dėl kurios tapo pirmaujančia dyzelino iš atsinaujinančių šaltinių gamintoja“, – sako Osmo Kammonenas, „Neste“ vyresnysis viceprezidentas, atsakingas už ryšius su visuomene ir rinkodarą. Akcijos metu gyventojai maisto likučius galėjo palikti specialiuose atliekų konteineriuose, kurie buvo įrengti prie maisto prekių parduotuvių, šalia kitų atliekų rūšiavimo konteinerių, ir prie „Neste“ degalinių. Dyzelinas „Neste MY“ gaminamas pagal Suomijoje užpatentuotą NEXBTL (angl. – Next Generation Biomass to Liquid) technologiją, kuri gali būti naudojama aukščiausios kokybės degalų ir kitų produktų gamybai iš gyvulinės kilmės riebalų ir augalinių aliejų. Naujos kartos dyzelinas „Neste MY“ leidžia 90 proc. sumažinti šiltnamio efektą sukeliančių išmetamųjų dujų kiekį, palyginti su tradiciniu (iš naftos gaminamu) dyzelinu. Šis dyzelinas gali būti pilamas į bet kurio dyzelinu varomo automobilio baką, taip pat gali būti tradicinio dyzelino sudėtinė dalis.