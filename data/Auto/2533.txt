Nepavyksta įsibėgėti Trečiadienis. Savaitė iki didžiųjų lenktynių Palangoje pradžios. „Dynami:t Energy“ komandos lenktynininkai Mantas Matukaitis, Aistė Antanaitytė-Matukaitė ir Tadas Aganauskas Kačerginės Nemuno žiedo trasoje turėtų treniruotis. Tačiau po pirmųjų ratų stoja į techninio aptarnavimo zoną remontuoti automobilio. Dingusi trauka, variklis trūkčioja. „BMW M3“ grįžta į garažą remontui. Penktadienis. Situacija kartojasi. Lenktynininkai keičiasi, bando važiuoti, tačiau apsukę po 2-3 ratus grįžta. Variklis trūkčioja. Vietoje to, kad treniruotųsi, jie stovi, kasosi pakaušius, sunerimę žiūri į komandos techniką Giedrių Firantą su kolegomis vis ardantį automobilį ir ieškantį problemos sprendimo. „Šiemet į automobilį įmontavome naują, ilgų nuotolių lenktynėms skirtą 120 litrų degalų baką, kad mažiau laiko užtruktume degalų papildymui. Bet prasidėjo trūkčiojimai. 3-4 pavara kylant sūkiams variklis pradėdavo springti ir neleido įsibėgėti. Žiūrėjom, keitėm viską nuo degalų padavimo sistemos iki elektronikos – niekas nepasiteisino“, – kalbėjo M. Matukaitis.  Problemos po vieną nevaikšto Vis tik sekmadienį, paskutinės treniruotės metu, prie kurios pagaliau prisijungė iš Norvegijos grįžęs Benediktas Sinkevičius problema buvo rasta. Treniruotis trukdė viena nekokybiška degalų žarna, kuri leisdavo į sistemą patekti orui, dėl to automobilis trūkčiojo. „Apsidžiaugėme, pagaliau pradėjome treniruotis, bet vieno važiavimo metu Kačerginėje kylant į kalną prieš starto finišo tiesę BMW išspjovė milžinišką dūmų debesį. Vėl išsigandome. Bet šią problemą išsiaiškinome greitai. Pasirodo, iš pavarų dėžės sunkiasi alyva. Keista, mat naujai sumontuota pavarų dėžė turėjo naujas gumas, naujas tarpines“, – dar vieną incidentą papasakojo M. Matukaitis. Sunku pratybose – lengva kare „Dynami:t Energy“ komandos nariai šypsosi ir netgi džiaugiasi dėl prieš lenktynes ištikusių problemų. Ilgametė praktika patvirtina patarlę „Sunku pratybose, lengva kare“. BMW visas savo silpnąsias vietas parodo per treniruotes, varžybose vokiška technika dar nebuvo nepateisinusi lūkesčių ir visada sportininkus atvežė iki pat apdovanojimų pakylos. Vis tik ištvermės lenktynėse, kuriose automobiliai maksimaliu tempu važiuoja daugiau nei 1000 km, niekada negalima pasikliauti karma. Pravartu turėti ir planą B. „Dynami:t Energy“ šį kartą apsirūpino pačiu didžiausiu saugikliu, koks tik gali būti. „Į šias lenktynes mes vežamės atsarginį automobilį. Beveik tokį patį, kokiu lenktyniausime. Jeigu kas nors suges, galėsime pasiskolinti detales. Jei treniruočių metu nutiktų baisiausias scenarijus, į varžybas vis vien išvažiuotumėme“, – aiškino M. Matukaitis. Pasiruošę geriau nei pernai „Dynami:t Energy“ komandos nariai pasitreniruoti kiek atnaujintu automobiliu be gedimų keliamo streso sugebėjo tik sekmadienį. Tad vėliau prie komandos prisijungęs, specialiai dėl lenktynių į Lietuvą iš Norvegijos sugrįžęs B. Sinkevičius beveik nieko neprarado. Jis per paskutinius metus lenktynių režimu susuko mažiau kilometrų nei komandos draugai, tačiau prieš antrąjį savo startą taip nesijaudina. „Nuvažiavau kelis ratus, supratau, kad viskas veikia, vairavimo įgūdžiai dar nepradingę, nusprendžiau nenaudoti automobilio resursų. Žinojau, kad komandos technikai Giedrius ir Kęstas iki lenktynių pašalins visas problemas. Jie – profesionalai, kuriais visiškai pasitikiu“, – mechanikus pagyrė B. Sinkevičius. Šiemet visa „Dynami:t Energy“ komanda jaučiasi gerokai stipriau nei pernai. Pirmą kartą „Eneos 1006 km“ lenktynėse ji važiuos tokia pačia sudėtimi, nereikės iš naujo susibendrauti. Lietuvoje gyvenantys komandos nariai dviem automobiliais per metus nuvažiavo ne vienas mažesnio kalibro žiedines lenktynes, susuko daugiau ratų, gerokai patobulėjo ir sieks pakartoti pernykštį rezultatą – 1 vieta A3000 klasėje.