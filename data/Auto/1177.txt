Kelių eismo taisyklėse (KET) nustatyta, kad eismo dalyviai privalo išmanyti Saugaus eismo automobilių keliais įstatymą, mokėti KET ir jų laikytis, kad eisme dalyvaujanti transporto priemonė turi atitikti nustatytus techninius reikalavimus, kurie taikomi atliekant privalomąją techninę apžiūrą. KET nurodyta, kad transporto priemonės ženklus draudžiama uždengti apsauginėmis medžiagomis, lankstyti ar kitaip keisti jų formą, jie neturi būti apgadinti, užteršti ar surūdiję. Už minėtą KET pažeidimą yra numatoma administracinė atsakomybė. Kelių policijos valdybos Nusikalstamų veikų eismo saugumui tyrimo skyriaus viršininkas Alvaras Bacevičius, kalbėdamas su LRT.lt, pažymėjo, jog už šio reikalavimo nesilaikymą vairuotojas gali atsipirkti įspėjimu arba mokėti baudą nuo 10 iki 12 eurų. Pareigūnas sako, kad kai kurie vairuotojai specialiai nenusivalo automobilių numerių, kad liktų neidentifikuoti. „Vasarą motociklininkai linkę nenusivalyti transporto priemonės valstybinio numerio, o kartais jį specialiai užtepa. Esant dabartiniams orams, valstybiniai numeriai dažnai natūraliai pasidengia purvu. Bet yra ir tokių automobilių vairuotojų, kurie specialiai nesivalo numerių, kad liktų nepastebėti ir galėtų daryti pažeidimus. Policija stabdo tokius asmenis, ir vairuotojas dažniausiai būna įpareigojamas nedelsiant nusivalyti purvinus numerius“, – aiškino A. Bacevičius. Pareigūnai organizuoja įvairias švaros akcijas, skirtas atkreipti dėmesį į transporto priemonių techninę būklę. Jų metu, apžiūrint transporto priemonės būklę, vairuotojui esą visuomet nurodoma, kad valstybinis numeris turi būti švarus. „Akcijų metu atkreipiamas dėmesys ne tik į valstybinius numerius, bet ir į stiklų būklę. Tokiais orais langai greitai pasidengia purvu, vairuotojams matomumas būna kur kas prastesnis. Tai ypač pavojinga tamsiuoju paros metu – važiuoti su nešvariais stiklais pavojinga posūkiuose, pėsčiųjų perėjose ir pan. Purvu nuo važiuojamosios kelio dalies užsiteršia ir šoniniai veidrodėliai, todėl į tai taip pat būtina atkreipti dėmesį“, – LRT.lt komentavo A. Bacevičius. Vairavimo mokyklos „Autologija“ direktorius Kastytis Povilaitis sako, kad gatvėmis tokiu oru važinėja išties nemažai automobilių, kurių numeriai – neįskaitomi. „Nemažai vairuotojų į tai žiūri atmestinai, nežino, jog reikia pasirūpinti, kad numeris būtų gerai matomas ir įskaitomas. Kartais pasitaiko ir piktybiškų atvejų. Pavyzdžiui, degalų vagystės atveju, įvairių kitų pažeidimų atveju stacionarūs greičio matuokliai automobilį identifikuoja pagal valstybinį numerį. Jei jo nesimato – tokių transporto priemonių vairuotojai jaučiasi nebaudžiami“, – aiškino K. Povilaitis. Asmenys, važinėjantys su „nematomais“ valstybiniais numeriais, gali pasišalinti iš įvykio vietos ir taip pat likti nesurasti. „Kai iškrenta sniegas, keliuose išberiama nemažai druskų, užsiteršia tas numeris. Tačiau vairuotojas turi žinoti, kokiomis sąlygomis jis važiuoja ir pasirūpinti savo transporto priemone. Anksčiau KET buvo nurodyta, jog dienos metu valstybinis numeris turi būti matomas mažiausiai 40 metrų atstumu, nakties metu apšviestas taip, kad jis būtų matomas mažiausiai 20 metrų atstumu“, – sakė K. Povilaitis. Vairavimo mokyklos direktorius vairuotojams siūlo nepamiršti nusivalyti viso automobilio. „Žiemą išeikite iš namų 5 ar 10 minutėmis anksčiau, nusivalykite „sniego kepures“, kurios gali kelti pavojų kitiems eismo dalyviams ir jums pačiam, jei staigiai stabdysite. Staiga nuo automobilio viršaus nučiuožęs gausus sniego kiekis uždengdamas stiklą gali išprovokuoti eismo įvykį. Geras vairuotojas – ne tas, kuris sugeba išsisukti iš avarinės situacijos, bet tas, kuris važiuoja taip, kad į ją net nepatenka“, – aiškino K. Povilaitis.