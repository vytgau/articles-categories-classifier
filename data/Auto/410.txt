„Užbaigėme sunkiąją šios dienos dalį. Visus greičio ruožų susirašymus padarėme pakankamai sėkmingai, be didelių nuostolių. Prakirtome tik vienąkart automobilio ratą. Jeigu kažkas kažkada galvojo, kad yra matęs blogų kelių, tai čia jų beveik nėra. Susirašymo automobilis tikrai kenčia, bet, kaip ir minėjau, viską sėkmingai užbaigėme“, - atvažiavęs į serviso zoną sakė „Arctic Energy World rally team“ komandos lenktynininkas D. Jocius. Trečiadienį visi pasaulio ralio čempionato trečio etapo dalyviai taip pat paskyrė laiko susitvarkyti ir techninius savo sportinių automobilių formalumus. Lietuvai atstovaujantys sportininkai D. Jocius ir D. Zvicevičius nebuvo išimtis. Lietuvių nuomojamas iš Meksikos komandos automobilis „Ford Fiesta“ sėkmingai atliko techninę apžiūrą, tad ketvirtadienį drauge su kitais 29 varžovais lietuviai startuos Meksikos ralyje. Ketvirtadienį Meksikos ralio programą dalyviai pradės testuodami savo sportinius automobilius bandomajame greičio ruože. Jo pradžia numatyta 17 valandą Lietuvos laiku. Dalyviai jėgas išbandys neilgame 5,3 km greičio ruože. Vakare taip pat numatyta ir oficiali varžybų atidarymo ceremonija. Po jos iš karto WRC trečiojo etapo dalyviai savo jėgas išbandys specialiame Gvanachuato miesto greičio ruože. Jame lenktynininkai važiuos trumpą prologą - 2,53 km ilgio distanciją - bei turės unikalią galimybę pravažiuoti garsiuosius Gvanachuato miesto buvusius kasybos tunelius. Per kitas tris ralio dienas pasaulio ralio čempionato dalyviams teks įveikti likusius 342 kilometrus greičio ruožais, kuriuose vyrauja asfalto, slidi žvyro, smėlio danga su dideliais tramplynais bei vandens purslais viduryje kelio.