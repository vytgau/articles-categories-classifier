Deja, tiek žaidimuose, tiek realybėje bandymai pasprukti nuo pareigūnų gali baigtis visišku fiasko. Svetainėje autoevolution.com paskelbtas vaizdo įrašas puikiai įrodo, koks, švelniai tariant, įspūdingas gali būti bėgimo nuo policijos finalas. Fantastinio manevro meistras – aštuoniolikametis „Toyota Tacoma“ vagišius. Pavogtu pikapu jaunuolis mėgino pabėgti nuo policijos Vebsterio apygardoje Luizianos valstijoje. Dideliu greičiu lėkęs automobilis užvažiavo ant dygliuotos juostos ir tapo nebevaldomas. Jis nusuko į pakele einantį griovį ir jį pervažiavęs tarsi atsispyręs nuo tramplino šoko į orą. Įspūdingos trajektorijos šuolis baigėsi netoliese buvusio restorano stovėjimo aikštelėje. Automobilio skrydžio įspūdį sustiprina ir tai, kad jis nusileido ne ant asfalto, o ant aikštelėje stovėjusio „Toyota Corolla“. Pastarajame automobilyje sėdėjusi moteris per stebuklą nenukentėjo. Kaip pati tvirtina, ją apsaugojęs angelas sargas.   Šaltinių teigimu, gaudynės prasidėjo policijai pastebėjus greitį viršijantį pikapą. Kai automobilis buvo sustabdytas, aštuoniolikametis šuolio virtuozas sėdėjo keleivio vietoje. Jis akimirksniu persėdo į vairuotojo sėdynę ir nurūko taip greitai, kaip tik galėjo. Kaip tvirtina policijos pareigūnai, pavogto automobilio vairuotojas yra iš įkalinimo vietos pabėgęs asmuo, dalyvavęs leisti dirbti numatančioje programoje. Pastarąjį kartą darbe jis pasirodė vasario 8 dieną, tad nuo to laiko buvo ieškomas policijos. Jis buvo įtariamas pavogęs 2009 metų laidos „Ford Ranger“. Po šio incidento jaunuolis grąžintas į areštinę ir laukia naujų kaltinimų.