„Stelvio“ su naujuoju dyzeliniu varikliu yra pirmasis italų gamintojo pristatytas galiniais ratais varomas modelis su automatine aštuonių pavarų dėže. Tuo metu naujasis „Stelvio“ modelis su benzininiu varikliu yra varomas visais keturiais ratais ir taip pat turi automatinę aštuonių pavarų dėžę. „Naujieji pasirinkimai praplečia „Alfa Romeo“ modelių pasiūlą – „Stelvio“ yra pirmasis italų gamintojo visureigis. Jis ypatingai turėtų imponuoti tiems, kurie vertina veržlumą bei vairavimo malonumą, tačiau nepamiršta ir stiliaus. Pernai per daugiau nei šimtą „Alfa Romeo“ veiklos metų pirmą kartą pristatyti visureigiai žymi pasikeitusią Italijos automobilių gamintojo strategiją – kiekviename automobilių segmente „Alfa Romeo“ sieks pasiūlyti sportiškiausią modelį“, – sako Andrius Mockaitis, „Fiat“, „Alfa Romeo“ ir „Jeep“ prekės ženklų vadovas Baltijos šalyse. Naujieji „Stelvio“ modeliai aprūpinti naujos kartos aliuminio lydinio keturių cilindrų dyzeliniais ir benzininiais varikliais. 2.2 l dyzelinis variklis, kuris išvysto 150, 180 arba 210 AG galią, pastaroji modifikacija leidžia naujajam „Stelvio“ pasiekti maksimalų 215 km/val. greitį, o iki 100 km/val. įsibėgėti per 6,6 sekundės. „Alfa Romeo Stelvio“ su 2.0 l benzininiu varikliu išvysto 200 arba 280 AG galią ir gali pasiekti maksimalų 230 km/val. greitį, o 100 km/val. greitį išvystyti per 5,7 sekundės. Šiame variklyje panaudota inovatyvi aukšto slėgio turbinos technologija „du viename“ (2-in-1) ir elektrohidrauliniu būdu reguliuojami vožtuvai „MultiAir“. Naujajame „Stelvio“ su benzininiu varikliu naudojama pažangi keturių varančiųjų ratų sistema su „Q4“ technologija, kuri nuolatos reguliuoja į visus ratus perduodamos variklio jėgos paskirstymą. Įprastomis sąlygomis visa variklio jėga perduodama į galinius ratus, o „Stelvio“ valdomas kaip galiniais ratais varomas automobilis. Vis tik, jei sistema užfiksuoja ratų praslydimą, iki 50 proc. variklio jėgos gali būti nukreipiama į priekinę ašį. „Stelvio“ varikliai komplektuojami su 8 laipsnių ZF automatine pavarų dėže (mechaninė dėžė nebus siūloma). Pasirinkus važiavimo režimą „Dynamic“, pavarų keitimas atliekamas vos per 15 šimtųjų sekundės dalių. Vairuotojas keisti pavaras gali ir naudodamasis ant vairo kolonėlės įrengtomis svirtelėmis. „Alfa Romeo Stelvio“ pagamintas užtikrinant idealią 50:50 svorio proporciją tarp ašių. Daugiausiai sveriantys automobilio komponentai išdėstyti taip, kad jie būtų kuo arčiau automobilio vidurinės dalies. Daug kur panaudotos mažai sveriančios medžiagos – anglies pluošto kardaninis velenas, aliuminio lydinio variklio blokas. Pakabos ir stabdžių elementai, durys, ratai, variklio ir bagažinės dangtis – taip pat iš aliuminio.  Gamintojai pasiūlys šokoladinės spalvos interjero „Stelvio“, o taip pat – sportinio stiliaus interjerą. Pastarajame variante ypatingą išvaizdą automobiliui suteikia aliuminio apdaila, juodi apmušalai, oda dengtas vairas ir šildomos sportinės sėdynės. Vidutiniškai naujieji „Alfa Romeo Stelvio“ 100 km sunaudoja 4,8 l degalų, o vienam nuvažiuotam kilometrui tenka 127 g anglies dvideginio emisijų. Tokių rezultatų neaukojant automobilio galios leidžia pasiekti itin mažas „Stelvio“ svoris. Visureigis su naujuoju dyzeliniu varikliu sveria tik 1,6 tonos, o tai reiškia, kad „Stelvio“ yra vienas lengviausių šios klasės automobilių. „Alfa Romeo Stelvio“ kaina Lietuvoje prasideda nuo 36 tūkst. 990 eurų už versiją su 2.2 litro 150 AG dyzeliniu varikliu, galiniais varomais ratais ir 8 laipsnių automatine pavarų dėže. Galingiausia 280 AG versija su turbobenzininiu motoru, visais varomais ratais ir „automatu“ startuos nuo 51 tūkst. 990 eurų.