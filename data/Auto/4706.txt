„ABC7 Eyewitness News“ kanalu buvo pademonstruota nufilmuota medžiaga, kurią būtų galima laikyti kuo puikiausia beviltiškiausio pasaulyje automobilių kamščio iliustracija. Aklavietę primenanti spūstis susidarė Pietų Kalifornijoje, prie Los Andželo miesto. Joje įstrigusios transporto priemonės pamažu slinko į priekį it vėžlių kolona. Iš naujienų kanalo sraigtasparnio pavyko užfiksuoti tarsi spąstuose įkliuvusius 405-uoju greitkeliu vykusius vairuotojus. Eismas šiame greitkelyje visada intensyvus, o automobilių grūstys – toli gražu ne retenybė. Televizija ABC7 nufilmuotą medžiagą trečiadienį paskelbė ir socialiniame tinkle. Stebint sulėtintą filmą primenančius kadrus galima pamanyti, kad vairuotojai nutarė sudalyvauti manekenų iššūkyje – šiuo metu labai populiarioje akcijoje.   Paskelbtą nufilmuotą medžiagą per kelias valandas peržiūrėjo milijonai internautų. Kai kurie feisbuko naudotojai juokavo, kad vaizdelis labai primena kalėdinių lempučių žiburėlius. Įvykį komentuojanti auditorija pripažino, kad 405-asis greitkelis pagaliau pateisino savo pavadinimą, mat kol juo važiuodamas kur nors pateksi tikrai užtruksi 4 ar 5 valandas. „Tai tarsi raudonieji ir baltieji pagrindinėmis miesto arterijomis tekančio kraujo kūneliai. Nuostabu, bet patekti ten nenorėčiau“, – rašo vienas iš įvykio komentatorių. Vaizdas buvo nufilmuotas milžiniškoms JAV piliečių minioms vykstant pailsėti Padėkos dienos, kuri švenčiama ketvirtadienį, proga. Net 49 mln. eismo dalyvių JAV tokiomis sąlygomis turės įveikti bent 100 ar daugiau kilometrų.