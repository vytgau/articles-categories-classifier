Tikras egles per Kalėdas puošia tūkstančiai žmonių ir nors tai laikoma gražia tradicija, Amerikos automobilių asociacijos (AAA) atstovai sieja ją su tam tikrais pavojais, rašoma svetainėje carscoops.com. Gal skamba ir komiškai, tačiau, remiantis statistika, maždaug 20 mln. gyvas egles per trejas pastarąsias Kalėdas įsigijusių amerikiečių nesugebėjo tinkamai jų pritvirtinti prie transporto priemonių ir saugiai parsigabenti namo. AAA saugaus eismo fondo atstovai tvirtina, kad problema išties rimta: įvairūs objektai, tokie kaip Kalėdų eglės, net 200 tūkst. kartų per ketverius pastaruosius metus buvo įvardyti kaip pagrindiniai eismo įvykius sukėlę veiksniai. Nustatyta, kad per 200 tūkst. minėtų nelaimių buvo sužaloti 39 tūkst., o žuvo 500 žmonių. Net ir tie, kurie pamėgina pritvirtinti eglę prie automobilio stogo, daro tai netinkamai ir nepatikimai. AAA automobilių inžinerijos ir pramonės ryšių padalinio direktorius Gregas Brannonas sako: „Ant medžių apvyniota virvė, kuri paskui prakišama pro durų statramsčius arba atidarytus langus, gali rimtai apgadinti durų sandariklius ir langų rėmus.“ Jos padaryta žala gali būti įvairi. Pasak organizacijos atstovo, Kalėdų egles netinkamai pritvirtinantys vairuotojai vėliau remontui gali būti priversti išleis net pusantro tūkstančio dolerių siekiančias sumas. Saugiai parsigabenti Kalėdų eglę, anot AAA atstovo, galima tik tada, kai ji pritvirtinta prie ant stogo esančios bagažinės arba paguldoma pikapo arba miesto visureigio salone, kuriame puikiai telpa. Organizacijos atstovai egles rekomenduoja tvirtinti nailoniniais dirželiais, o po apačia pakloti seną paklodę, kad medis nesubraižytų automobilio.