„Kaip trankiai pradėjome sezoną, taip norime ir palydėti. Juoba, kad prasidėjęs ruduo ir mokslo metai daug kam sukelia šiek tiek liūdesio, tad mes jį čia planuojame kaip reikiant prasklaidyti“, – žada renginį organizuojančio sporto klubo „Coffee Racers“ prezidentas Adomas Dautartas. Pagrindinėje „Nemuno žiedo“ trasoje po treniruočių ir apšilimo vyks plento žiedo motociklų varžybos – didžiausio Baltijos šalyse motociklų čempionato „Baltic Rookie Cup powered by Liqui Moly“ 10-asis (iš 12-os) etapas. Čempionate dalyvauja apie šimtą greičio fanų iš Lietuvos, Latvijos, Lenkijos, kurie žiūrovams duos vaizdų, posūkiuose į asfaltą braukdami ne tik kelius, bet ir alkūnes. Varžybose dalyvauja ne tik mėgėjai, bet ir „Rookie“ klasės – pažengusieji – sportininkai. Šio etapo dalyviai varžysis ne tik dėl taškų bendrai čempionato įskaitai, bet ir dėl Šarūno Plado taurės bei prizų. Kol kas didžiausia kova vyksta tarp motociklininkų iš Lietuvos ir Lenkijos. „Nemuno žiedo“ viduryje varžysis kiti motociklai – „supermoto“, kurių lauks ne tik asfaltas, bet ir žvyras, tramplinai bei kiti „drifto“ trasos kūrėjų parengti iššūkiai. „Supermoto“ gerbėjai džiūgauja, kad šis įdomus sportas mūsuose ėmė dažniau išvysti dienos šviesą, nes buvo nepelnytai prigesęs“, – teigia A. Dautartas. Dalyvauti renginyje savo motociklu, nepriklausomai nuo jo tipo, greičio ir vairuotojo patirties, galės ir kiekvienas norintis – „Moto fiestoje“ vyks motociklų slalomas, kuriame dalyviai galės pademonstruoti savo vairavimo įgūdžius. „Drąsiai, manau, galės važiuoti ir tie, kurie tik ką išsilaikė A kategorijos teises – juk jie ypač būna pasitreniravę „gyvatėles“ ir „aštuoniukes, – juokiasi „Coffee Racers“ prezidentas. – Mažų mažiausiai tai bus labai gera praktika, o gal ir saldus pergalės skonis su naudingais motociklininkams prizais.“ Tarp varžybų nutrūktgalviškus triukus motociklu rodys Paulius Labanauskas, kuris tapo pasaulio motociklų akrobatinio valdymo čempionu. Renginio lankytojams taip pat bus atviros varžybų dalyvių stovėjimo zonos, kuriose bus galima ne tik iš arti apžiūrėti sportinius motociklus, bet ir pakalbinti juos vairuojančius sportininkus ar su jais nusifotografuoti. Optinės apgaulės kampelyje kiekvienas norintis galės nusifotografuoti „guldantis“ stilingą sportinį motociklą. Motociklų vairuotojų lauks linksmi žaidimai, vienas jų – daugelio pamėgta lėčiausio motociklo rungtis. Taip pat vyks „Loudest Pipes“ konkursas, kurio metu bus renkamas garsiausias motociklas. Renginys prasidės 10 valandą, supermoto motociklų varžybos vyks nuo 14-tos, motociklų slalomo – nuo 15-tos, o didžiosios žiedinės lenktynės „Baltic Rookie Cup powered by Liqui Moly“ – nuo 17 valandos.