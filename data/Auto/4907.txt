„Pastebime, kad atvėsus orams ir pablogėjus eismo sąlygoms, įprastai eismo įvykių skaičius padidėja daugiau nei ketvirtadaliu. Šaltuoju metų laiku dėl padidėjusių autoįvykio rizikų ypač išauga smulkių incidentų skaičius. Smulkūs incidentai, tokie kaip šoninių veidrodėlių apgadinimai, buferio įlenkimai ar stiklų pažeidimai sudaro iki 75 proc. visų mūsų klientų užregistruojamų automobilių žalų“, – teigia Mindaugas Balinskas, „Compensa Vienna Insurance Group“ žalų departamento vadovas. Specialistai neabejoja, kad eismo įvykių skaičius padidėja dėl permainingų oro sąlygų, kuomet vis daugiau laiko vairuojama tamsoje lyjant lietui ar drebiant šlapdribai. Kelio matomumas gali dar pablogėti dėl tykštančio purvo iš po priekyje važiuojančio automobilio ratų. „Dauguma vairuotojų puikiai žino, kad norint saugiai vairuoti artėjant žiemai būtina laiku pasikeisti automobilio padangas, tačiau apie matomumą kelyje ir stiklų priežiūrą iš anksto pagalvoja toli gražu ne visi. Vėlyvą rudenį, kuomet vairavimo sąlygos kasdien darosi vis sudėtingesnės, prižiūrėti stiklus būtina ir dėl vairuotojo, ir dėl pėsčiųjų saugumo kelyje – žvelgiant į kelią per prastai valomą automobilio stiklą yra daug sunkiau tinkamai reaguoti į staiga pasikeitusią situaciją kelyje“, – sako įmonės „Carglass“ generalinis direktorius Jurijus Končaninas. Šiemet, kai rudens dargana ir šlapdriba jau tapo vairuotojų kasdienybe kelyje, J. Končaninas dalijasi patarimais, kaip pasirūpinti automobilio stiklais, kad vaizdas kelyje būtų ryškesnis, o kelionė saugesnė. Ieškodami naujų valytuvų atkreipkite dėmesį į šluoteles. Pirmiausia pasikeiskite susidėvėjusius priekinio stiklo valytuvus – naujieji geriau priglunda prie stiklo ir švariau jį nuvalo. Artėjant žiemai patariama rinktis kokybiškesnes ir specialių gumos priemaišų turinčias valytuvų šluoteles. Jos ne tik geriau valo stiklą, bet ir rečiau prišąla esant minusinei temperatūrai. Valytuvų šluotelės yra susidėvėjusios tuomet, kai pradeda skleisti neįprastus garsus ar palieka purvo dryžius net tuomet, kai skudurėliu nuo jų nuvalomos apnašos. Be to, elastingumą praradusios valytuvų šluotelės braižo automobilio stiklą, tad taupymas valytuvų sąskaita vėliau gali atsieiti tik brangiau. Nepamirškite įsigyti apiplovimo skysčio. Kaip ir automobilio padangos, stiklų apiplovimo skystis į žieminį ir vasarinį skirstomas ne veltui. Termometro stulpeliui nukritus žemiau nulio, ledu virtęs vasarinis skystis gali sugadinti langų apiplovimo mechanizmą ar suskaldyti skysčio bakelį. Labai svarbu, kad kelionės metu skysčio nepritrūktų – priešingu atveju valytuvai teplios stiklą purvu ir matomumas tik blogės. Šiuo permainingu metų laiku bagažinėje patariama turėti apiplovimo skysčio atsargų. Jos labai pravers pasibaigus skysčiui bakelyje, kuomet degalinė dar toli. Nereikėtų į bakelį pilti bet ko – gero žieminio skysčio garų kvapas neerzina ir nekenkia vairuotojo sveikatai, švariau valo ir neardo automobilio kėbulo dažų. Atsakingai rinkitės ledo grandiklį ir šluotelę. Nors Lietuvoje dažniau būna drėgna nei šalta, dabar pat reikėtų patikrinti, ar automobilio daiktadėžėje turite ledo grandiklį ir šluotelę. Jeigu ne – geriau rinktis iš kokybiškos plastmasės pagamintus grandiklius, kurie, lyginant su metaliniais, retai subraižo automobilio stiklą. Akmenukui pažeidus automobilio stiklą – nedelskite. Atidžiai apžiūrėkite priekinį automobilio stiklą, ar jame nėra akmenukų įdaužų. Jose kaupiasi drėgmė, kuri temperatūrai nukritus žemiau nulio užšąla. Nukreipus į priekinį stiklą pernelyg šiltą oro srautą, pažeistoje vietoje stiklas gali skilti toliau. Dar pavojingiau, kai dėl automobilio krestelėjimo stiklas skyla važiuojant. Vairuotojai dažnai išsigąsta ir ima greitai stabdyti ar staigiai pasuka vairą – tokiu būdu kyla avarinės situacijos grėsmė. Todėl rekomenduojama nedelsti – įdaužos remontas užtruks trumpiau ir kainuos žymiai pigiau nei keičiant pažeistą stiklą nauju.