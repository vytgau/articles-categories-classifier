„Energy TCe 225“, sukurtas ir ištobulintas „Renault Sport“ padalinio inžinierių bei pasižymintis įspūdinga akceleracija, išvysto 225 AG (165 kW) galią ir 300 Nm didžiausią sukimo momentą, kuris yra 40 Nm didesnis nei jo pirmtako „Energy TCe 200“. Smarkiai išaugusi variklio galia neišpūtė vidutinių degalų sąnaudų ir anglies dvideginio emisijų, kurios siekia vos 6,8 l/100 km bei 152 g CO2/km. „Renault“ aukštos klasės miesto visureigis „Espace“ – taip jį dabar pozicionuoja gamintojas – gali būti komplektuojamas su naujo, dar elegantiškesnio dizaino 18 ir 19 colių skersmens ratlankiais, o kėbulo spalvų gamą papildė nauja, „Titanium Grey“ pilka spalva. Siūlomas ir naujas salono apdailos variantas – „Sand Grey“ pilkos spalvos odiniai sėdynių apmušalai bei apdailos detalės. Nuo šiol „Espace“ galima rinktis ir su priekinių sėdynių vėdinimo funkcija. Užtikrinant itin patogų valdymą, naujojo „Espace“ „R-Link 2“ multimedijos sistema lengvai sujungiama ir su išmaniaisiais telefonais, naudojantis „Apple CarPlay“ bei „Android Auto“ programėlėmis. Naujojo „Espace“ kaina Prancūzijoje prasideda nuo 40 tūkst. 600 eurų.