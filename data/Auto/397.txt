Stebint daugiatūkstantinei ralio aistruolių miniai, lietuviai drauge su kitais WRC trečio etapo dalyviais pirmąją ralio diena įveikė 2,53 km ilgio greičio ruožą Gvanachuato mieste. „Arctic Energy World Rally team“ komandos lenktynininkus Deividą Jocių bei Donatą Zvicevičių stebino žmonių minios, jų nuoširdumas ir noras gauti autografus bei pasidaryti asmenukes. „Įspūdžių labai daug. Sunku suvokti, koks didelis žmonių kiekis stebi šias varžybas bei kaip yra garbinami lenktynininkai. Pasijutau kaip LeBronas Jamesas, aukščiausio lygio žvaigždė. Nesitikėjome tokio sutikimo. Padarėme tūkstančius nuotraukų. Fantastika. Pilnos gatvės žmonių, kai kur net pravažiuoti negalėjome, policija sklaidė žmones, kad atlaisvintų kelią“, - įspūdžiais po pirmosios ralio dienos Meksikoje dalinosi lietuvis D. Jocius. Jam antrio ir jo porininkas, šturmanas Donatas Zvicevičius. „Pirmą kartą teko važiuoti po žemę. Įveikėme garsiuosius Gvanachuato miesto kasybos tunelius, buvo labai įdomu jais važiuoti. O labiausiai stebino vietinių žmonių nuoširdumas bei žiūrovų minios. Suteikė labai teigiamas emocijas. Kaip pasaulinio lygio žvaigždės pridalinome autografų, prisifotografavome. Žodžiu, čia ralio populiarumas, palyginus su Lietuva, yra kažkas neįtikėtina. Net policijos pareigūnai turėjo neprileisti sirgalių prie mūsų. Tad labai stebino, kad čia sportininkai yra gerbiami“, - sakė D. Zvicevičius.  Visgi „Arctic Energy World rally team“ komandos sportininkai neslėpė, kad toks netikėtas ralio aistruolių dėmesys, kiek išblaškė ir tai atsiliepė bendram jų rezultatui. „Žmonių minios, jų dėmesys atsiliepė mūsų bendram startui ir rezultatui. Po starto pirmame posūkyje sugebėjau įjungti antrą bėgį, o nepatraukti rankinio stabdžio. Žodžiu, turėjau klaidą. Gerbėjų dėmesys, labai išblaškė. Nesame mes prie to pratę ir kiekvienam Lietuvos sportininkui linkėčiau atvažiuoti čia ir bent kartą sudalyvauti šiose varžybose bei pajusti visą lenktynių atmosferą“, - sakė D. Jocius. Nepaisant padarytos vienos klaidos pirmame Meksikos ralio greičio ruože, lietuviai buvo greičiausi savo įskaitoje, o bendroje įskaitoje buvo klasifikuoti 25 vietoje. Visgi lenktynininkas Deividas Jocius savo rezultato labai nesureikšmino. Pasak jo, šiandien buvo tik lenktynių prologas. „Šiandien buvome greičiausi savo klasėje tiek bandomajame važiavime, tiek atidarymo ceremonijos parodomajame greičio ruože. Tačiau tai nieko nereiškia, viskas dar priešakyje. Rytoj laukia labai ilga diena ir daug kilometrų. Tad kol kas džiugauti nėra labai ko. Dabar turime labai pasistengti, susikaupti ir penktadienį visus kilometrus pravažiuoti labai labai stabiliai. Iš tiesų esant tokiam žiūrovų kiekiui gatvėse ir keliuose, reikia labai viską tiksliai paskaičiuoti ir laiku išvažiuoti į greičio ruožus. Šiandien net pačių meksikiečių komandos strigo kamščiuose ir vėlavo į savo startą, o už tai buvo naubausti varžybų teisėjų laiko baudomis. Tad stengsimės išlaikyti budrumą ir viduriuką“, - apie lauksiančią pilną iššūkių dieną kalbėjo D. Jocius. WRC Meksikos ralio pirmo greičio ruožo nugalėtoju tapo Švedijos ralį laimėjęs belgas Thierry‘as Neuville‘is. Antras liko, beveik dviem sekundėmis (1,9 s) atsilikęs nuo varžovo, estas Ottas Tanakas. Trečiąja vieta tekinosi praėjusių metų WRC čempionas Sebastienas Ogieras. Į Meksikos ralį sugrįžęs daugkartinis pasaulio ralio čempionas prancūzas Sebastienas Loebas kol kas pademonstravo tik 10 rezultatą. Tuo tarpu praėjusių metų Meksikos ralio laimėtojui ir šiandien geriausią rezultatą bandomajame greičio ruože demonstarvusiam britui Krisui Meeke sėkmės pakartoti pirmajame greičio ruože nepavyko. Jis kol kas bendroje įskaitoje klasifikuojamas tik 7-as. Tikrasis ralis prasideda penktadienį. Meksikoje jis startuos apie 19 val. Lietuvos laiku. Lenktynininkų laukia nemaži išbandymai organizatorių parinktuose 8 greičių ruožuose, kurių ilgis sieks apie 155,15 kilometrus. Tai netgi ketvirtadaliu daugiau nei tipiško Lietuvos ralio čempionato etapo maršruto. Šiandien visi ralio dalyviai turės įveikti netgi du kartus ilgiausią Meksikos ralio greičio ruožą „El Chocolate“, kuris driekiasi 2700 metrų virš jūros lygio. Tokiose aukštikalnėse automobiliai praranda apie 20 procentų savo galingumo.