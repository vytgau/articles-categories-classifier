Kaip rašoma organizatorių pranešime, šioje greičio ir azarto fiestoje dalyvauja daugybė pajėgiausiųjų sportininkų iš visos Europos: Didžiosios Britanijos, Olandijos, Belgijos, Rusijos, Latvijos, Estijos, Lenkijos, Baltarusijos ir, žinoma, Lietuvos, o renginys su visomis savo margaspalvėmis atrakcijomis pritraukia šimtatūkstantinę žiūrovų minią. Šios varžybos nikalus renginys bei reginys, kuriame vietos randa ir „Miss-Racing“ gražuolių rinkimai, ir nenuspėjamos slalomo mėgėjų varžytuvės, ir pirmosios praktinės saugaus eismo pamokėlės kartu su tėveliais atvykusiems mažiesiems, ir greitųjų „Porsche“ paradai, ir net tradicinis komandų mechanikų bėgimas. Visa šventė Palangoje prasideda nuo rūsčios, bet teisingos techninės komisijos verdikto, atveriančio duris tradiciniam dalyvių paradui kurorto širdyje – Vytauto gatvėje ir baigiasi fejerverkais vėlų šeštadienio vakarą nugalėtojų garbei bei didžiuliu, visą renginį vainikuojančiu koncertu lenktynių miestelio didžiojoje scenoje. Žinoma, pamatyti visa tai galima tik apsilankius pačiame renginyje, į kurį jau pradėti platinti bilietai bilietai.lt platformoje. Pasak lenktynių organizatorių, tik bilietai garantuoja, kad „ENEOS 1006 km lenktynių“ šventę stebės tikslinė auditorija – automobilių sportą suprantantys, prisiekę šios sporto šakos gerbėjai, o ne atsitiktinė publika. Jau dabar siūlomi įsigyti kelių rūšių bilietai – paprasti 1 dienai, abonementai ir VIP, kurių kaina, suprantama, skiriasi. Tačiau jau pirmosios dienos parodė, jog didesnę paklausą turi pastarieji. „Tai rodo, jog į mūsų kvietimą iš anksto pasirūpinti bilietais pirmieji atsiliepė tikri lenktynių fanai, žinantys ko nori, – sako maratonines varžybas rengiančios „Promo Events“ direktorius Darius Jonušis. – Jei man irgi tektų pirkti bilietą, neabejodamas rinkčiausi VIP, suteikiantį galimybę naudotis nemokama automobilių stovėjimo aikštele, kurioje, palikęs savo transporto priemonę, „VIP shuttle“ automobiliu būčiau nuvežtas iki pat lenktynių VIP zonos, o renginio metu ar jam pasibaigus tuo pačiu transportu galėčiau grįžti atgal.“ Tai ne vienintelė privilegija. Pasak D. Jonušio, VIP bilietas taip pat suteikia galimybę patekti į atskirą VIP zoną bei VIP klubą, kuriame vyksta tiesioginė TV transliacija, o taip teisę apsilankyti šeštadienio „Grid Walk“, iš kur galės stebėti visus lenktynių dalyvius, išsirikiavusius lenktynių trasoje prie starto linijos. VIP bilietą turintis asmuo visas varžybų dienas taip pat įgyja teisę lankytis bendroje renginio teritorijoje, todėl nebereikia rūpintis papildomais bilietais į kitas šio renginio programoje esančias varžybas, tokias kaip drag, drift, specialias „Porsche“ klubo automobilių lenktynes, įvairius koncertus. Bilietus į „Grid Walk“ taip pat galima įsigyti papildomai, jie galioja kartu su renginio bilietu. Dar vienas iš papildomų bilietų pasirinkimo būdų – „Pit Walk“ bilietas, kurį įsigiję žiūrovai galės iš arčiau pamatyti lenktynes ir pajusti jų atmosferą. Visi, įsigiję specialius bilietus tam tikram laikui, pagal tvarkaraštį galės įeiti į „Pit“ zoną, kurioje sportininkai ruošiasi lenktynėms ir iš kur automobiliai išvažiuoja į trasą. Tik čia galima iš labai arti pajusti lenktynių atmosferą, pamatyti, ką komandos veikia paskutinėmis minutėmis prieš išvažiuojant į trasą, kaip lenktynininkai ir jų komandos ruošiasi varžyboms, pajausti lenktynių jaudulį.