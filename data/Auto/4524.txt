Šios transporto priemonės taip pat privalės turėti šias eismo saugumą užtikrinančias priemones: eismui dešiniąja kelio puse pritaikytus šviesos prietaisus ir šoninius galinio vaizdo veidrodžius. Keleivius vežančių autobusų bent vienos keleiviams laipinti skirtos durys privalės būti dešinėje pusėje. Krovininiai automobiliai, kurių didžiausioji leidžiamoji masė didesnė kaip 7500 kg ir kurie skirti ir suprojektuoti vežti ne daugiau kaip aštuonis keleivius, neįskaitant vairuotojo, privalės tam numatytose vietose turėti įrengtą papildomą netiesioginio matymo įrangą, skirtą vairuotojo matomumui pagerinti, - eismui dešiniąja kelio puse pritaikytus plataus stebėjimo kampo ar (ir) artimo vaizdo veidrodžius. Tokios nuostatos įteisintos Seimo priimtose Saugaus eismo automobilių keliais įstatymo pataisose. Už naujas nuostatas balsavo 95 Seimo nariai, balsavusiųjų prieš nebuvo, susilaikė 6 parlamentarai. Naudoti dešiniavaires transporto priemones taip pat bus leidžiama, jei jos buvo įregistruotos Lietuvoje iki 1993 m. gegužės 1 d., bus pripažintos istorinėmis motorinėmis transporto priemonėmis, pagal konstrukciją ir įrangą bus skirtos specialioms darbo funkcijoms atlikti. Lietuvoje esančioms užsienio valstybėje įregistruotoms motorinėms transporto priemonėms, kurios pritaikytos eismui kairiąja kelio puse ir (ar) turi vairą dešinėje pusėje, taip pat priekaboms, kurios pritaikytos eismui kairiąja kelio puse, bus leidžiama dalyvauti viešajame eisme laikinai - iki 90 dienų per vienus metus. Vairuoti motorines transporto priemones, kurios pritaikytos eismui kairiąja kelio puse ir (ar) turi vairą dešinėje pusėje, Seimas nutarė drausti pradedantiesiems vairuotojams.