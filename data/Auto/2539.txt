„Samsonas Rally Rokiškis“ organizatorius Audrius Gimžauskas prisipažino, kad dvejonių, į ką kreiptis dėl partnerystės, nebuvo. „Su „Subaru“ atstovais Lietuvoje bendradarbiaujame beveik dešimtmetį, todėl bendrą kalbą radome iš karto. Aš, daug metų dalyvavęs lenktynėse, puikiai žinau, kad trasos saugą užtikrinančiai, teisėjus, komisarus ir stebėtojus vežiojančiai technikai keliami itin aukšti pravažumo, saugumo ir patikimumo reikalavimai. Visas šias savybes „Subaru“ automobiliai puikiai atitinka, o su šio gamintojo įgaliotaisiais atstovais mus sieja ne vienas bendras projektas. Manau, kad azartiškos lenktynės, kurios turi tapti bene didžiausiu šios vasaros automobilių raliu mūsų šalyje, taps dar vienu darnaus bendradarbiavimo pavyzdžiu“, – sakė A. Gimžauskas, į kurio organizuojamas lenktynes rugpjūčio 4-5 dienomis planuoja atvykti gerokai per pusšimtį ekipažų iš daugelio šalių. Visi „Subaru“ modeliai, kuriuos ralio organizatoriams suteiks Vilniuje, Kaune bei Klaipėdoje veikiantys šios markės atstovai, bus pasirengę įveikti nelengvas trasas ne tik prieš pirmuosius dalyvius, bet ir „atidaryti“ eismą lenktynėms pasibaigus, kai Rokiškio apylinkių žvyrkeliuose tikrai bus nemažai provėžų. „Subaru“ atstovybių Lietuvoje darbuotojai su ralio komisarais, stebėtojais bei teisėjais lenktynių tempu įveikė ne vieną tūkstantį kilometrų, nes kiekvienam raliui reikia vos ne dešimties automobilių. Pirmaisiais bendradarbiavimo su varžybų organizatoriais metais „Subaru“ būdavo vienas populiariausių gamintojų ir tarp dalyvių – tada prie lietuviškų ralio lenktynių starto linijos išsirikiuodavo bemaž po lygiai „Subaru“ ir „Mitsubishi“ modelių. Nors šlovingos Colino McRae, Richardo Burnso ar Petterio Solbergo pergalės WRC lenktynėse bei trys laimėti pasaulio čempionų titulai gamintojų įskaitoje tapo istorija, tačiau automobilių sporto gerbėjai lieka lojalūs šio gamintojo technikai.