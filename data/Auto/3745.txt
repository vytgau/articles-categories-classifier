Šios BMW sistemos leis patirti, kokių komforto ir saugumo privalumų suteiks artėjanti autonomiškų automobilių era. Pirmuosius klientus naujieji „BMW 5“ serijos modeliai pasieks balandžio mėnesį. Didžiausio populiarumo tarp būsimų penktosios serijos sedanų turėtų sulaukti modeliai su keturiais naujais benzininiais ir dyzeliniais varikliais, taip pat bus siūlomas hibridinis variantas ir kol kas galingiausias serijos modelis su „M Performance“ patobulinimais. „BMW 530i“ ir „BMW 540i“ modeliuose naudojami benzininiai varikliai išvystys atitinkamai 185 kW/252 AG ir 250 kW/340 AG galią bei 350 Nm ir 450 Nm sukimo momentą. Jų vidutinės degalų sąnaudos sudaro atitinkamai 5,4 l/100 km ir 6,5 l/100 km bei, palyginti su ankstesnės kartos modeliais, yra sumažėjusios 11 proc. Dyzeliniais motorais aprūpinti „BMW 520d“ ir „BMW 530d“ išvysto atitinkamai 140 kW/190 AG ir maksimalų 400 Nm sukimo momentą bei 195 kW/265 AG ir maksimalų 620 Nm sukimo momentą. Šių modelių vidutinės degalų sąnaudos sudaro atitinkamai 4,1 l/100 km ir 4,5 l/100 km. Be to, ieškantiems itin taupaus varianto bus pasiūlytas „BMW 520d EfficientDynamics Edition“ modelis, kuris išsiskiria vos 3,9 l/100 km siekiančiomis vidutinėmis degalų sąnaudomis.  Hibridinis „BMW530e iPerformance“ modelis bus aprūpintas iš tinklo įkraunama hibridine sistema. Šios sistemos bendra išvystoma galia sudarys 185 kW/252 AG, o vidutinės degalų sąnaudos – 2 l/100 km. Galingiausias serijos modelis „BMW M550i xDrive“ galės pasigirti benzininiu V8 varikliu, išvystančiu 340 kW/462 AG galią ir 650 Nm sukimo momentą. Iki 100 km/val. greičio šis sportiškas sedanas galės įsibėgėti vos per 4 sekundes, vidutinės jo degalų sąnaudos sudarys 8,9 l/100 km. Naujos BMW 5-osios serijos sedanų kėbulas kurtas vadovaujantis „BMW EfficientLightweight“ koncepcija, pagal kurią gamyboje naudojamos lengvasvorės konstrukcijos iš aliuminio ir grūdinto plieno. Dėl to šio naujos kartos sedano svoris, palyginti su ankstesniąja versija, sumažėjęs maždaug 100 kg. Būsimieji pirkėjai taip galės rinktis ir Ženevos parodoje šiuo metu demonstruojamą penktos serijos universalą „BMW 5 Touring“ su standartine pneumatine pakaba gale. Šio modelio bagažinės talpa siekia 570 l, o užlenkus galinių sėdynių eilę ji padidėja iki 1700 l. Lengvesnės konstrukcijos kėbulas ir važiuoklė taip pat leido padidinti jo maksimalią keliamąją galią, kuri dabar siekia 720 kg ir, palyginti su ankstesnės kartos modeliu, yra padidėjusi 120 kg. Naujos kartos BMW 5-oji serija išsiskiria ir geriausiomis savo klasėje aerodinaminėmis charakteristikoms. Šio automobilio pasipriešinimo orui koeficientas: Cd = 0,22. Tai reiškia dar mažesnes degalų sąnaudas. Naujos kartos BMW 5-os serijos modeliuose vairuotojui į pagalbą bus galima pasitelkti platų sąrašą asistavimo sistemų. Naujieji BMW sedanai yra standartiškai aprūpinti stereo vaizdo kamera, su kuria papildomai galima komplektuoti eismo radarą ir ultragarso daviklius. Tarp eismo saugumo sistemų – kritinio stabdymo pagalba, įspėjimo ir stabdymo sankryžose pagalba, apsauga nuo šoninio susidūrimo. Pastaroji eismo saugumo funkcija nuolatos stebi eismo juostas aplink automobilį ir įspėja apie gręsiančius susidūrimus ar savarankiškai koreguoja automobilio judėjimą, kad jų būtų išvengta. Pasirenkama greičio palaikymo sistema „Active Cruise Control“, eismo juostų stebėjimo sistema, išmaniosios greičio ir transporto sistemos geba savarankiškai kontroliuoti automobilio greitį ir kryptį važiuojant iki 210 km/val. greičiu, atsižvelgti į greičio ribojimo ženklus. Šios sistemos atsižvelgia į besikeičiančius greičio apribojimus ir kliūtis kelyje bei pagal tai atitinkamai pakoreguoja automobilio judėjimą. Naujieji sedanai standartiškai aprūpinti LED žibintais. Kaip papildomą įrangą bus galima pasirinkti adaptyviuosius žibintus „Adaptive LED Headlights“ ir ilgąsias šviesas „BMW Selective Beam“, kurių apšvietimo spindulys siekia iki 500 metrų.