Bet taip atrodo tik žiūrovams, pažymima pranešime žiniasklaidai. Dalyviams ketvirtas etapas buvo pažymėtas gausybe dulkių (startuojant po kelis vienu metu, jų išvengti neįmanoma), teorine galimybe paskęsti (vis tik vandenynas šalia) bei daugybe progų apvirsti (važiuojant kanjonais, tai itin paprasta). O ir smulkaus tarsi miltai „fesh-fesh“ vadinamo smėlio tuose kanjonuose yra daugiau nei norėtųsi. Dalyviai tai pajuto visu gražumu. Dulkės ribojo matomumą, lindo į visus įmanomus tarpus, o organizatorių parengtos greičio ruožų vietos vertė klysti vieną po kito. Net ir „Mr. Dakar“ Stephane'ą Peterhanselį. Skirtingi lietuvių pasirodymai Bėda po vieną nevaikšto. Tai – ne šiaip posakis, o Dakaro apibūdinimas, kurį Benediktas Vanagas įsidės į galvą bent iki kito greičio ruožo. Greičio ruožo pradžioje sulūžęs „Toyota Hilux“ pusašis, viduryje – nuvirtimas nuo kanjono į upę, o po to sekęs ilgas remontas kainavo ne vieną valandą. Nors pirmoji greičio ruožo dalis nuteikė puikiai – B. Vanago ir S. Rozwadowskio ekipažas kurį laiką važiavo 15-oje vietoje! Tačiau vėliau krito gerokai žemiau ir finišą pasiekė jau sutemus. Pasikankino ir Antano Juknevičiaus ir Dariaus Vaičiulio ekipažas. Kiekvieną dieną važiuojantys „Top 30“ ribose, sportininkai saugo automobilį, važiuoja su didele atsarga ir rezultatas rodo, kad tokia taktika pasiteisina. Tačiau ketvirtame etape jie nesaugojo padangų – ne tik sunaudojo visas savo turėtas atsargines, dvi pasiskolino iš V. Žalos ekipažo, bet ir į finišą atvažiavo tik su dviem. Kažkokiais būdais jiems pavyko finišuoti 31-iems, o bendroje įskaitoje nukristi ne taip ir daug – į 25-ą poziciją. Geriausiai pasirodė Vaidotas Žala su Sauliumi Jurgelėnu. Pasikankinę trečiame etape dėl kaistančio variklio, ketvirto pradžioje jie turėjo problemų su automobilio elektronika. Tačiau šią pavyko išspręsti ir kartais pamojuodami kastuvais, jie nusikapstė iki finišo 25-oje vietoje, o bendroje įskaitoje pakilo į 24-ą. Vienintelis lietuvis motociklininkas Balys Bardauskas dar priartėjo tikslo – finišo – link. Ir iš triženklės pozicijos pakilo į dviženklę – ketvirtame greičio ruože jis buvo 96-as. Tiesa, bendroje įskaitoje jo pozicija – 108-a.  Naujas laimėtojas, senas lyderis Ketvirto Dakaro etapo mūšį automobilių įskaitoje laimėjo Sebastienas Loebas. Prancūzas puikiai jaučia, kad šiemet yra turbūt paskutinis jo šansas nugalėti Dakare („Team Peugeot Total“ komanda kitąmet čia nebedalyvaus) ir spaudžia kiek tik gali. O antradienį prasidėję klasikinį ralį šiek tiek primenantys ruožai – vieta, kur devyniskart pasaulio klasikinio ralio čempionas jaučiasi geriausiai. Todėl nenuostabu, kad visame ruože jie su komandos draugu S. Peterhanseliu keitėsi vietomis, kol netoli finišo pastarasis prarado apie 3-4 minutes keisdamas ratą ir nukrito į trečią vietą. Tuo tarpu tarp dviejų prancūzų įsiterpė... Dar vienas „Peugeot“ komandos atstovas Carlosas Sainzas. Ketvirtame ruože savo kovą dėl aukščiausių pozicijų smarkiai komplikavo du „Red Bull“ atletai, iki šiol važiavę „Top 3“: Cyrilis Despres ir Nasseras Al-Attiyah. Abu tam tikru metu buvo tarp lyderių, abu ruožo viduryje pridarė klaidų ir abu ketvirtą greičio ruožą prakeiks. Tiesa, „Toyotą“ vairuojantis katarietis bendroje įskaitoje vis dar ketvirtas, tačiau nuo lyderio S. Peterhanselis atsilieka jau valanda, tuo tarpu C. Despres 2018-ųjų Dakaras vos nesibaigė – jis patyrė avariją ir smarkiai sugadino savo „Peugeot“, bet mechanikai sugebėjo per naktį prikelti automobilį. „Čia svarbu kiekvieną dieną prarasti kuo mažiau laiko. Aš nenorėjau važiuoti pirmas rytoj be jokių orientacinių vėžių, tačiau yra kaip yra. Tai bus sudėtinga diena. O šiandien greičio ruožas – puikus. Jis labai ilgas, o kai kurios kopos – itin sudėtingos“, – įspūdžius po finišo pasakojo S. Loebas. Juoda diena britui Kur jau kur, bet motociklų įskaitoje nugalėtoją atspėti yra sudėtingiausia. Jeigu po trečio greičio ruožo lyderio pozicijoje gana neblogai jautėsi Samas Sunderlandas, tai ketvirtasis „Red Bull KTM Factory Team“ atstovui priminė košmarą. 2017-ųjų Dakaro nugalėtojas nebuvo labai greitas ir pirmoje greičio ruožo pusėje važiavo tik antrajame dešimtuke, tačiau bandydamas vytis lyderius patyrė avariją ir baigė pasirodymą šiais metais. Ketvirtame etape motociklininkų įskaitoje nugalėjo Adrienas van Beverenas su „Yamaha“, tapęs lyderiu ir bendroje įskaitoje. Būtų naivu tikėtis, kad toje pačioje vietoje jis išliks ir trečiadienį: lyderiai čia keičiasi labai sparčiai, o skirtumas tarp pirmo ir dešimto motociklininkų – vos 14 minučių, kai bendras įveiktas laikas jau didesnis nei 11 valandų. Pavyzdžiui, automobilių įskaitoje pirmą ir dešimtą ekipažus skiria 4 valandos. Sunkvežimių įskaitoje į aukščiausias pozicijas beveik grįžo „Kamaz – Master“ komanda: jos atstovai Eduardas Nikolajevas, Airatas Mardejevas ir Antonas Šibalovas ilgą laiką važiavo 1-2-3 vietose. Tačiau prieš finišą padarytos klaidos lėmė, kad pirmas šį pasiekė E. Nikolajevas, o antras – Federico Villagra, pagrindinis šio konkurentas bendroje įskaitoje. Tačiau skirtumas tarp jų – jau 37 minutės.