Tai buvo jubiliejinis, jau 15-tas „Saugaus rato“ rengiamas eko ralis. Šįkart jis buvo skirtas trijų broliškų respublikų valstybingumo šimtmečiams. „Ar rasime daug vairuotojų, gebančių bendro naudojimo, miestų gatvėmis ir užmiesčių keliais, asfalto ir žvyro danga įveikti bemaž 2000 kilometrų sunaudojant mažiau nei 70 litrų degalų?“ – ralio nugalėtojų ir prizininkų pagerbimo vakare klausė renginio organizatorius, VšĮ „Saugus ratas“ vadovas Valdas Juozas Vilūnas. „Neste Eko ralio 2018“ laimėtojai, „Peugeot Eco“ komandos atstovai Artūras Žukas ir Dalius Truska su „Peugeot 208“ automobiliu, turinčiu 1,6 litro darbo tūrio dyzelinį variklį, šį atstumą nuvažiavo sudeginę tik 69,23 litro degalų. Nugalėtojų kuro sąnaudos 100 kilometrų kelio – vos 3,58 litro dyzelino. Tai iš tiesų fantastiškas rezultatas. Ko reikia, jog ne tik ekonominių ralių nugalėtojai, bet ir mes visi važinėtume taip taupiai, už ką mums nuoširdžiai padėkotų ne tik nuosava piniginė, bet ir mažiau teršiama aplinka? „Labai nedaug. Gero automobilio, gero šturmano ir kasdieninių pastangų važinėti taupiai, o tuo pačiu ir saugiai“, – sako trečiąjį eko ralį iš penkių, kuriuose dalyvavo, laimėjęs A. Žukas. Kolegų vadinamas ekonomiško vairavimo virtuozu Artūras kasdien vairuoja „Škoda Superb Greenline“ universalą, o su juo ir kitais automobiliais kasmet nuvažiuoja maždaug po 25 tūkst. kilometrų. Ralio nugalėtojas suskaičiavo, jog vairuodamas ekonomiškai jis per metus sutaupo vidutiniškai po 2 tūkst. eurų ir visur suspėja. „Neste Eko ralio“ nugalėtojams įteiktas pereinamasis, Lietuvos techninės apžiūros įmonių asociacijos „Transeksta“ įsteigtas prizas, specialios „Neste“ dovanos ir naujausių „Bridgestone“ padangų komplektas. Ralio čempionai laimėjo ir ED4 (automobilių, turinčių dyzelinius variklius) įskaitą.  Antrąja bendrosios įskaitos vieta ir pirmąja EH (hibridinių) klasėje džiaugėsi irgi jau ne pirmame eko ralyje dalyvaujantis jungtinės „Auresos-15min“ komandos Mariaus Goštauto ir Tomo Markelevičiaus ekipažas. Antrieji prizininkai, vairuodami 2017 m gamybos „Toyota Prius“, tą patį atstumą įveikė sudeginę 80,74 litro (4,18 litro 100 kilometrų) benzino. Trečiąjį bendrosios įskaitos nugalėtojų pakylos laiptelį ir antrąjį ED4 klasėje užėmė UAB „Moller Auto“ komandos atstovai Giedrius Jasonas ir Giedrius Zakalskis, kurie su 2,0 litro darbo tūrio dyzelinį variklį turinčiu „Volkswagen Passat“ 100 kilometrų sudegino 4,38 litro, o visą 1940 kilometrų atstumą nuvažiavo su 84,69 litro dyzelino. Eko ralyje dalyvavo du šios komandos ekipažai. Išlydėdamas juos į varžytuves bendrovės vadovas Tomas Deržanauskas sakė, jog pagal šiame trijų dienų maratone pasiektus rezultatus jie galėsią informuoti savo potencialius pirkėjus apie tikrąjį šių automobilių „apetitą“ degalams. Audrius Gružinskas ir Balys Griškevičius vairavo šių metų gamybos „Volkswagen Passat“, kurio ratus suko 1,4 litro darbo tūrio benzininis variklis ir bendrojoje įskaitoje buvo penkti, o E1 (benzininių) klasėje – pirmi. Jie 100 kilometrų sudegino tik 4,65 litro benzino. Tokie rezultatai ne pirmo lengvumo ir anaiptol ne miniatiūriniams „Passatams“ – tikrai puikus rezultatas. ED4 klasėje trečią vietą užėmė dar vienas „Peugeot Eco“ Renatos Odinienės ir Vitalijaus Eidimto ekipažas, vairavęs „Peugeot 308“ automobilį, kurio „apetitas“ 100 kilometrų – 4,43 litro dyzelino. Benzininių automobilių E1 klasėje antri liko irgi nuolatiniai tokių eko ralių dalyviai – „Suzuki auto“ ekipos atstovai Rimgaudas Statnickas su Rimantu Pukėnu, vairavę visų keturių ratų pavarą turintį „Suzuki Ignis“, kurio 1,3 litro darbo tūrio variklis 100 kilometrų sunaudojo 4,90 litro benzino. Treti šioje klasėje liko radviliškiečiai Vidas Krukauskas su Andriumi Bložniu, vairavę „Nissan Pulsar“, kurio ratus suko 1,2 litro benzininis variklis, 100 kilometrų sudeginęs 5,32 litro benzino. Nors taupaus vairavimo entuziastų veiduose ralio finiše galėjai įžvelgti nuovargio šešėlį, tačiau niekas neskubėjo atsisveikinti. „Darbo buvo į valias, neabejotinai tai buvo sunkiausias iš visų 15-os „Saugaus rato“ surengtų ralių, tačiau maratoninė distancija leido pasitikrinti strategijos ir taktikos veiksmingumą“, – kalbėjo ne vieno tokio ralio dalyvis R. Statnickas. Jam pritarė ir Povilas Taletas, pernai rudenį laimėjęs analogišką ralį, o šįkart likęs šalia prizininkų pakylos. Jis su Luku Marcinkevičiumi vairavo irgi visais keturiais ratais varomą „Nissan Qashqai“. „Nors ralis buvo sunkus, tačiau neabejotinai tai įdomiausios varžybos, leidžiančios pasitikrinti jėgas ir ryškiai atskleidžiančios spragas. Taigi, tobulėti dar yra kur. Net ir nugalėtojams“, – tvirtino Povilas.