Kaip rašoma pranešime žiniasklaidai, treniruotės – tai labai rimti namų darbai prieš varžybas. Tai puikiai žino ir supranta automobilių sporte besisukanti „Promaksa by 50garage“ komanda, kuri prieš savaitgalio „Autoplius.lt Fast Lap“ lenktynes Estijoje surengė net trijų dienų treniruotes ir testus savo pačių sukurtam automobiliui. Skamba panašiai, kaip iš kokios nors gamyklinės komandos savaitės darbų plano. Nors komandos vyrukai savęs ir negali priskirti jokiai gamyklinei komandai, tačiau būtent patys jie suprojektavo ir patys savo rankomis surinko lenktynėms skirtą, įspūdingą „Mazda RX-8“ automobilį, kurį pernai visus metus testavo, o šiemet pradėjo jau rimtai dalyvauti žiedinėse lenktynėse. Komandos vadovas ir automobilio kūrėjas Antanas Vėbra prieš prasidedant „Fast Lap“ sezonui jau žinojo, kad į antrąjį etapą, vyksiantį „Auto24ring“ trasoje, Pernu mieste, vyks treniruotis kelioms dienoms. „Mano tikslas yra vieningos ir itin stiprios komandos sukūrimas, kuri būtų pasiruošusi reaguoti į bet kokią situaciją. Todėl kiekviename šio sezono etape stengiamės tam skirti itin daug dėmesio ir viską darome pagal iš anksto paruoštą scenarijų. Tokie pasiruošimai prieš kiekvienas rimtas varžybas yra būtini, dėl būsimų ateities startų, link kurių einame žingsnis po žingsnio. Taigi stengiamės viską daryti aukščiausiame lygyje“, – sakė A. Vėbra. Tiesa, komanda į Estiją atvyko mintyse turėdama ne vieną planą ir ne vienas varžybas. Glaustai – tai dvejos šonaslydžio varžybos, žiedinės lenktynės, treniruotės ir rimti automobilio testai. Todėl reikalų čia buvo daugybė. Pirmas planas – „driftas“ Komandos narys, šonaslydininkas Mantas Kulvinskas buvo pateikęs paraišką dalyvauti birželio 9-10 dienomis Taline vykusiame antrajame Baltijos šalių „drifto“ čempionato etape. Taigi susirinkusi visus reikmenis, pasikrovusi du lenktyninius automobilius – „driftui“ skirtą „BMW E30“ bei žiedinėms lenktynėms ruoštą „Mazda RX-8“ – iš dvylikos žmonių sudaryta komanda patraukė Estijos link. Kelionė iš Vilniaus prasidėjo ankstų penktadienio rytą (birželio 9 d.). Pirmoji stotelė buvo „Auto24ring“ trasa, Pernu mieste, Estijoje. Čia buvo paliktas „Mazda“ automobilis, atsarginės jo detalės, o visa komanda patraukė į Taliną, kur 6 valandą vakaro M. Kulvinsko jau laukė treniruotės. „Atvažiavę 600 km atstumą iškart patyrėme didelę nuostabą, nes serviso zona buvo itin ankšta, o dalyvių skaičius didelis. Daugiau nei 30 „pro“ lygos ir dar 25 „semi pro“ lygos dalyviai. Taigi teko pasukti galvą, kur įsikurti. Varžybose dalyvavę Lietuvos „drifteriai“ organizatoriams pažėrė kritikos dėl trasos teisėjų bei visos infrastruktūros“, – pirmais įspūdžiais dalinosi A. Vėbra. Treniruotės praėjo su sulaužytu BMW pusašiu. Komanda juokavo, kad treniravosi ne tik Mantas, bet ir mechanikai. Pusašis lūžo dar ir per šeštadienio kvalifikaciją, kurioje sportininkas buvo 14-as. Tačiau pirmąją TOP32 kovą jis laimėjo, o TOP16 kova buvo itin įspūdinga, kuomet sportiniu žargonu tariant – Mantas „užrėmė“ latvį Ingemarą Jekabsoną (2016 metų Latvijos „drifto“ čempionas), tačiau pastarasis nepasidavė ir teisėjai skyrė „One more time“, t. y. pakartojimą. Gaila, bet pakartojimo metu sugedo Manto technika – generatorius ėmė nebekrauti, todėl dingo elektrinis vairo stiprintuvas. Viskas vyko važiavimo metu, taigi lietuvis slysdamas šonu išsitiesino ir pralošė lemiamą kovą.  Treniruotės ir testai su „Mazda RX-8“ Po šių varžybų komanda turėjo trijų dienų poilsį, o antradienį vakare, birželio 13 dieną, iškeliavo atgal į Pernu trasą, kur trečiadienį buvo pradėtas vykdyti antras savaitės Estijoje planas – treniruotės ir „Mazda RX-8“ testavimas. Tai buvo būtina, norint kaip įmanoma geriau pasiruošti antrajam „Fast Lap“ varžybų etapui, vyksiančiam birželio 17 dieną, šeštadienį. Komandos planas buvo atrasti silpnąsias automobilio vietas, atlikti reikiamus reguliavus, ištestuoti į šią trasą atsivežtus aerodinaminius elementus, leidžiančius sumažinti trasos įveikimo laiką, bei, žinoma, treniruotės komandos lenktynininkui Livijui Jodeikai. Pirma diena – ne pagal planą Pastarasis jau pirmąją planuotų treniruočių dieną, trečiadienį, su nereguliuotu automobiliu, pagerino A. Vėbros su šiuo bolidu 2016 metais užfiksuotą rezultatą. Žinoma, komanda turėdama praėjusių metų duomenis automobilį šiai trasai kiek kitaip paruošė dar namuose. Pagrindinis patobulinimas – kitokios formos priekinio buferio aptakas, kuris leido gauti daugiau prispaudžiamosios jėgos. Gaila, bet pirmos dienos treniruotės baigėsi vos po 17 ratų – ventiliatorius pramušė „Mazda“ aušinimo radiatorių. Automobilis taip pat turėjo ir kažkokį mistinį tepalų nutekėjimą, tad nuo 6 valandos vakaro mechanikai kibo į darbą. Sodyboje komanda įsirengė dirbtuves ir dirbo iki 2 valandos nakties. Bet pastangos buvo vertingos, nes aptikta dar ir kitų smulkių bėdų. Taigi, pirmoji testų diena, nors ir vykusi ne visiškai pagal planą – pasiteisino. Surastos automobilio silpnybės, kurios buvo sutvarkytos, o radiatorius pakeistas į atsarginį. Automobilio ir vairuotojo galimybių ribos Ketvirtadienį komanda treniruotes ir testus pradėjo nuo 11 valandos ir tęsė iki pat 18 valandos vakaro. Iš viso įveikta apie 60 ratų. Sustojimų metu buvo reguliuojami aerodinaminiai elementai: dugno aukštis, oro aptako kampas, buvo kietinama važiuoklė bei koreguojama ratų geometrija. Vėl gi buvo atrasta dalykų, kuriuos reikėjo dar patobulinti. Trasoje buvo sutiktas ir Jonas Dereškevičius, kuris Livijui negailėjo patarimų. Pats lenktynininkas buvo patenkintas automobiliu, jo dinamika, tačiau pats savo galimybių dar maksimaliai neišnaudojo. Lyginant su trečiadieniu, L. Jodeika rato įveikimo laiką šią dieną pagerino 1,5 sek., tačiau pasitempti dar yra kur. „Anksčiau šioje trasoje esu važiavęs su „Honda Civic“, o persėdęs į „Mazda“ aš tiesiog visą laiką kaifavau. Esu itin patenkintas šiuo automobiliu ir labai pamėgau Pernu trasą. Galėčiau joje sukti ir sukti ratus vieną po kito“, – įspūdžiais apie automobilį dalinosi Livijus. Penktadienį komanda bandys naujas, platesnes padangas, taip pat reguliuos stabdžius, nes kartais norisi aštresnio stabdymo, o Livijus dirbs su savo psichologija. „Prispaudimo jėga posūkiuose tokia didelė, kad man sunku persilaužti. Jaučiu, kad juose galiu būti dar greitesnis, bet šiek tiek bijau“, – atviravo lenktynininkas. „Lyginant su pernai metais, posūkiuose automobilis yra apie 14 km/val. greitesnis. Tai lėmė papildomi sparnai ant priekinio buferio aptako, kurie itin gerai prispaudžia automobilio priekį. O lygus dugnas dar pagerino ir prispaudžiamosios jėgos tolygumą. Gamindami aptaką būtent šiai trasai, panašaus efekto ir tikėjomės“, – pasakojo A.Vėbra. Jis taip pat pridūrė, kad jeigu Livijui pavyks „perlaužti save“, tai trasos įveikimo laiką būtų galima pagerinti dar bent dviem sekundėmis. Duomenų rinkimas – būtinas Važiavimų metu komanda viską konspektavo, rinko informaciją, todėl puikiai gali palyginti duomenis su pernai užfiksuota medžiaga. Toks duomenų rinkamas leidžia greičiau priimti įvairius sprendimus bei žinoti, kaip automobilis veikia esant skirtingai oro ar trasos dangos temperatūrai. Kaip jis elgiasi posūkiuose ir koks greitas yra tiesiojoje. „Mazda RX-8“ automobilis per šiuos testus buvo įsibėgėjęs iki 208 km/val. maksimalaus greičio. Tai yra apie 4 km/val. greičiau nei pernai. „Turime prielaidą, kad mūsų aerodinaminiai elementai gerina posūkių įveikimą, tačiau mažina maksimalų greitį tiesiojoje, todėl bandėme optimaliai sumažinti aptakų atakos kampus“, – šiek tiek savo virtuvės paslapčių atskleidė A. Vėbra. Šeštadienį – didieji startai Komandos vadovas penktadienį numatęs valandos trukmės testus, kuomet planuoja įveikti apie 20-30 ratų. Šeštadienį L. Jodeikos laukia „Time Attack“ varžybos ir „Wolf Race“ lenktynės. Tuo metu M. Kulvinkas jau su suremontuotu automobiliu penktadienį pajuda į Latvijos sostinę Rygą, kur „Bikerniekų“ trasoje dalyvaus „HGK Drift Challenge 2017“ „drifto“ varžybose, kuriose varžysis kviestinės šios automobilių sporto šakos žvaigždės iš įvairių pasaulio kraštų. Be Manto, čia dalyvaus ir kitas lietuvis – Benediktas Čirba. Taip pat į varžybas atvyksta „drifteriai“ iš Europos, Azijos ir JAV. Iš viso sąraše jų – 27. Taigi „Promaksa by 50garage“ komandos ir jos lenktynininkų laukia rimtas šeštadienis, užbaigsiantis savaitės trukmės treniruočių, testų ir net trejų lenktynių maratoną.