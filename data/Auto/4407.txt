„Pagaliau automobilis yra visiškai sukalibruotas, toks koks bus per lenktynes. Stabdymas pagerėjęs, šiek tiek pagerėjęs automobilio balansas ir geresnė trauka. Dar yra ką veikti, tačiau iš principo pradžia nuteikia optimistiškai“, – sakė B. Vanagas. Drauge su lietuvio ir lenko ekipažu savo bolidus išbandė „Toyota Gazoo Racing“ nariai 2015 m. Dakaro lenktynių čempionas Nasseras Al-Attiyah (Kataras), 2009 m. Dakaro nugalėtojas Ginielis de Villiersas (Pietų Afrikos Respublika) ir Joanas „Nani“ Roma (Ispanija), laimėjęs Dakarą dukart – 2004-aisiais motociklu ir 2014 m. automobiliu. B. Vanagas savo bolidą jau bandė Lietuvoje, prie Vilniaus esančiame Gariūnų žvyro karjere. Tačiau bandymas Paragvajuje buvo paskutinis technikos testas Dakaro sąlygomis. Sudėtingiausias planetos bekelės ralis prasidės jau sausio 1-ąją iškilmėmis Asunsjone. Sausio 2 dieną lenktynininkai stos į pirmojo greičio ruožo startą. 2017 m. Dakaro ralyje startuos daugiau nei 600 dalyvių iš 60 valstybių bei teritorijų. Lietuvai atstovaus trys ekipažai: B. Vanago ir šturmano iš Lenkijos S. Rozwadowskio, Antano Juknevičiaus ir šturmano Dariaus Vaičiulio bei Vaidoto Žalos ir šturmano Saulius Jurgelėno. „General Financing team Pitlane“ komandai bei B. Vanagui priklauso geriausias Lietuvos ir Baltijos valstybių rezultatas Dakaro ralio istorijoje. Tai – 2015 metais iškovota pergalė privačių komandų įskaitoje ir 24-oji vieta bendroje Dakaro ralio įskaitoje. 2017 metų Dakare „General Financing team Pitlane“ komanda turės įveikti daugiau nei 9 tūkstančių kilometrų trasą, kuri drieksis per tris Pietų Amerikos valstybes: Paragvajų, Argentiną ir Boliviją. 