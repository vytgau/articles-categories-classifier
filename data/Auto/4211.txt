„Eurol/Veka MAN“ komandoje rungtyniaujantis H. Stacey iš 7-osios vietos nukrito į 13-ąją, kai dvi valandas prarado dėl tam tikrų pavarų dėžės gedimų antradienį vykusiame Ujūnio–Saltos lenktynių etape. Taigi, ketvirtadienį iš Čilesito į San Chuaną jis pajudėjo jau iš kur kas žemesnės startinės pozicijos. Geriausiems Dakaro automobilių ir sunkvežimių kategorijų lenktynių dalyviams leidžiama net tris kartus paprašyti pakeisti užimamą poziciją ir taip atsidurti paprastai lėtesnių ekipažų priekyje, todėl 58-erių metų lenktynininkas H. Stacey pasipiktino, kai dėl akivaizdaus nesusipratimo jam nebuvo leista startuoti iš suderintos pozicijos. „[Trečiadienį] vakare, įveikę 1100 kilometrų ruožą, mes grįžome į bivuaką ir gavome sąrašą. Turėjome startuoti 99-i (tarp visų ekipažų - red.). Važiuojant taip žemai, greičiai skirtingi , todėl kyla didelių pavojų. Aš vos nesitrenkiau į džipą. Tai buvo parodyta per televiziją. Jis sustojo dulkių debesy, o aš važiavau 130 km/val. greičiu“, – pasakojo H. Stacey. „Galop man buvo pasakyta, kad įvyko klaida, kad mus tiesiog pamiršo įtraukti. Juk buvo leista startuoti 12-iems, po „Kamaz“ sunkvežimio. Iš bivuako pajudėjome laiku, kaip ir buvo planuota – po „Kamaz“, – aiškino H. Stacey. Anot lenktynininko, tik nuvažiavus 160 km iki trasos pradžios ir visiškai pasiruošus startuoti, t. y. užsidėjus šalmus ir prisitvirtinus apsaugas, buvo duota komanda sustoti, nes startuoti neva neleidžiama. Ekipažo šturmanas Janas van der Vaetas ir prancūzų kalbą mokantis mechanikas Hugo Kuppenas maždaug 20 minučių bandė išspręsti iškilusį nesusipratimą. Tuo metu į trasą pajudėjo „Kamaz“ sunkvežimis ir pradėjo tiksėti H. Stacey ekipažui skirtas laikas. Deja, net po 20-ies minučių trukusios diskusijos, lenktynininkams nebuvo leista startuoti. Skaudus smūgis Po įsiplieskusio ginčo, per kurį situacijos išsiaiškinti taip ir nepavyko, H. Stacey iš varžybų pasitraukė. „Jie neketino nieko daryti. Nebebuvo ir prasmės, nes tapo per daug pavojinga, – kalbėjo 2007-ųjų Dakaro ralio laimėtojas. – Pasitraukėme iš varžybų, juk, šiaip ar taip, jau valandą vėlavome.“ Netrukus po įvykusio incidento organizatoriai pasakė, kad olandų ekipažas gali startuoti praėjus pusvalandžiui nuo paskutinio automobilio išvykimo. Tokį sprendimą H. Stacey prilygino visiškam nesuvokimui, kokiu greičiu lekia į lyderio pozicijas pretenduojantis sunkvežimis, ypač smėlio kelio atkarpa. Ankstesnių lenktynių laimėtojas paminėjo ir kitus ralio dalyvius, taip pat žiūrovus kurie nebesitiki pasirodysiant jo vairuojamą sunkvežimį. Olandas akcentavo didžiulius su tokiu nepamatuotu sprendimu susijusius pavojus. „Dabar jie nori atsiprašyti... Deja, mano ralis jau pralaimėtas. Esu pasipiktinęs. Galėčiau apsiverkti, nors niekada neverkiu. Ypač skaudu dėl keturių savo mechanikų ir viso ekipažo. Ruošėmės pusę metų. Tai juk labai brangus sportas. Man trūksta žodžių“, – liejo apmaudą H. Stacey. „Eurol/Veka MAN“ komandos vadovas Marcelis van Vlietas patvirtino, kad startinės pozicijos buvo tikrai suderintos. „Pernai [H. Stacey] pirmas įveikė šį etapą, taigi, šis kelio ruožas jam gana gerai pažįstamas. Pastarosiomis dienomis komandai kiek prasčiau sekėsi, bet šią atkarpą buvo tikimasi įveikti sėkmingai. Deja, tokia galimybė buvo atimta. Šitokią klaidą sunku atitaisyti. Ji nulėmė H. Stacey nepalankią ralio baigtį. Gaila, kad taip, ko gero, ir baigsis“, – komentavo M. van Vlietas. Priešpaskutiniame etape bandydami gelbėti padėtį Dakaro ralio organizatoriai iš naujo įtraukė H. Stacey ekipažą į sunkvežimių kategoriją ir įrašė nominalų praleistojo etapo laiką. Galutinėje įskaitoje H. Stacey komanda klasifikuota devinta. Nuo antrą kartą nugalėtoju tapusio Eduardo Nikolajevo vairuojamo „Kamaz“ ekipažo „Eurol/Veka MAN“ atsiliko keturiomis valandomis. Prastas lenktynių organizavimas Neapdairumas, organizatoriams supainiojus startines pozicijas, H. Stacey nuomone, buvo paskutinis lašas perpildęs jo kantrybės taurę. Lenktynininkas negailėjo kritikos varžybų rengėjams, ypač akcentuodamas Bolivijoje prasidėjusius nesklandumus. „Šių varžybų organizacija tikrai prasta. Dakaro ralyje dalyvauju jau 12-ą kartą, todėl pastebėjau nemažai nesklandumų, organizatorių darbo broko, nesugebėjimo pateikti informacijos“, – vardijo H. Stacey. „Nepriimsiu jokių atsiprašymų, nes viskas paversta komercija. Į La Pasą buvome priversti važiuoti tik dėl pinigų. [Dakaro steigėjas Thierry] Sabine'as tai girdėdamas karste apsiverstų. Juk tai sporto, o ne komercinis renginys. Dabar gi viskas sukasi apie organizatorių pinigus“, – samprotavo H. Stacey. 12-ąjį savo Dakaro ralį H. Stacey be jokių užuolankų vadina prasčiausiais suorganizuotomis varžybomis, kuriose jam kada nors teko dalyvauti, įskaitant net pačias nereikšmingiausias.