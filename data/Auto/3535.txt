Nuo 1972 metų gaminamas „BMW 5“ pernai spalį įsikūnijo jau septintame pavidale, o vasario mėnesį išriedėjo į gatves. Mūsų šalies salonus penktukai pasiekė įpusėjus kovui, tad ilgai nedelsdami sėdome prie vieno iš jų vairo. Bandomo modelio trumpas dosjė: „BMW 530d“ su 3 litrų darbinio tūrio 265 AG galios ir 620 Nm maksimalų sukimo momentą išvystančiu nauju turbodyzeliniu varikliu, 8 laipsnių automatine pavarų dėže „Steptronic“, visų varomų ratų sistema „xDrive“ ir prašmatniai, kokybiškomis medžiagomis įrengtu interjeru. Septintas kūnas, bet dvasia – panašu, reinkarnacijoje. Mažutis. Septintukas Naujasis „BMW 5“ neabejotinai primena kiek mažesnį septintuką, bet panašumai slypi ne vien išvaizdoje. G30 gamykliniu kodu pažymėtas sedanas gaminamas naujos modulinės koncerno platformos pagrindu. Platformos, kurios skiriamieji bruožai primena gražuoles pavasarį: svorio metimas ir raumenukų aštrinimas. BMW fanams jau puikiai žinomas šios architektūros pavyzdys yra paskutinės laidos (G11) 7 serijos modelis, pasirodęs 2015-aisiais ir užbrėžęs gamintojo kryptį. Tad nenuostabu, kad penktukas taip pat perėmė iš tėvelio ne tik akis, skruostukus ar pečių plotį, bet ir solidžią dozę charakterio technologinių sprendimų pavidalu. Dauguma iš šių sprendimų – tikrai įdomūs ir verti dėmesio, kaip pavyzdžiui naujos kartos multimedijos ir automobilio parametrų valdymo sistema „iDrive“, kurios aukštos rezoliucijos 10,25 colio skersmens ekranas dabar iškilęs virš priekinės plokštės, o ne įgludęs į jį. Vienas įdomiausių triukų – nedidelės dalies multimedijos funkcijų valdymas gestais. Žemiau esančioje vaizdo medžiagoje galėsite pamatyti, kaip tai atrodo realybėje. Sensoriai leidžia didinti ar mažinti garsą sukant pirštą, o baksnojimo imitavimui galima priskirti norimą funkciją: pavyzdžiui, pakeisti radijo stotį ar pasirinkti navigacijoje kelią namo. Iš tiesų – ir veikia gerai, ir vairuotojui praktinė nauda, nes mažiau reikia nukreipti akis nuo kelio. O linksmiausia, kad visa tai atliekama baksnojant orą. Gali pasirodyti vaikiška, tačiau tokia yra visų automobilių ateitis ir šie sprendimai atsiranda ne šiaip sau: gamintojai ieško būdų, kaip augant valdomų sistemų kiekiui leisti vairuotojui kaip galima ilgiau žiūrėti į kelią, o „premium“ gamintojai (nors ne vien jie) dar ir ieško būdų, kaip automobilio savininkui suteikti tą ypatingą, žengimo į ateitį (ar bent jau neatsilikimo nuo dabarties) pojūtį. Mažiau riebalų Septintosios kartos „BMW 5“ siūlo daugybę šiuolaikiškų vairuotojo asistentų, kitos sistemos tiesiog optimizuotos, galvojant apie vairuotojo patogumus. Pavyzdžiui – svarbiausių parodymų projekcija tiesiai ant priekinio stiklo, kurios naudojamas plotas išaugo 70 procentų. Iš septintuko taip pat perimti papildomai užsakomi lazeriniai neakinantys žibintai, kurie gali apšviesti iki puskilometrio atstumu. Nesu tikras, kad Lietuvoje tai labai svarbu, tačiau ne visi gyvena giriose. Dar vienas iš Bavarijos gamintojo flagmano perimtas sprendimas – penktuko kūno rengyba. Jį sudaro sąrašas skirtingų medžiagų lydinių: anglies pluošto ir plastikų deriniai, magnis, aliuminis ir aukšto atsparumo gniuždymui plienas. Tai leido ne tik vidutiniškai (priklausomai nuo variklio) sumažinti automobilio svorį 100 kilogramų (bandytasis modelis tuščias svėrė 1,77 tonos), bet ir padidinti kėbulo standumą, taip pagerinant tiek valdymo, tiek saugumo parametrus. Be to, naujasis automobilio dizainas leido sumažinti aerodinaminio pasipriešinimo koeficientą iki pagirtinos Cd 0,22 reikšmės. Geresnę aerodinamiką padeda užtikrinti ir kintančios padėties radiatoriaus grotelės, tuo pačiu taip kontroliuodamos variklio vėsinimui tenkančio oro srautą. Skeptikai gali susikeikti dėl automobilių vienodėjimo, bet panašiu keliu šiais laikais eina visi gamintojai – kaštų taupymas lemia vis didesnę unifikaciją ir integraciją. Vairavimo malonumai Naujasis penktukas – klasiškas, atpažįstamas ir, be abejo, sportiškas. Pastarojo vaidmens septintosios kartos „BMW 5“ vėl imasi talentingai – ne tik dinamiška išvaizda ar aukštais galios skaičiais bei pagirtinom valdymo savybėm. Visų pirma, tai gerai suderintas automobilis. Net ir standartinės pakabos darbas rimtai pretenduoja įtikti ir norintiems komforto, ir pasportuoti: atrodo, kad tam tiesiog tinkamai užaugintas kiekvienas bavariško sedano raumenukas ar smegenų ląstelė. Vairo mechanizmas galėtų tapti pavyzdžiu beveik visiems gamintojams – nuo pačio „M Sport“ paketo vairaračio iki kintančio pasipriešinimo stiprintuvo – kaip tiksliai gali veikti viena iš svarbiausių komfortą ir dinamiką viename mėgstančių vairuotojų sistemų. Kartu su pastoviai veikiančia visų varomų ratų sistema „xDrive“, kuri nuolatos skirsto sukimo momentą tarp abiejų ašių, pakabos nustatymai leido užmiesčio keliuose ieškoti kiekvieno galimo posūkio: atrodo, kad šio automobilio jokiais greitais vingiais neišgąsdinsi, blogiausiu atveju išgirsi, kaip elektroninės smegenys pristabdo vieną ar kitą ratą, kad tik nė vienas neatsiplėštų nuo asfalto.  Ir BMW laikosi įsikibęs į jį iš paskutiniųjų, o kėbului nepavyksta anei rimčiau pasimuistyti. Puikiai subalansuotos technikos pavyzdys. Apie guldymus „BMW 5“ siūlomi varikliai sportiškumo kartelės irgi nenuleidžia. Vos tik debiutavęs naujasis modelis Lietuvoje siūlomas su trim benzininiais šešių arba aštuonių cilindrų motorais, kurių galia gali siekti 252, 340 arba 462 AG. Dyzelinių jėgainių mėgėjai gali rinktis iš 2 litrų darbinio tūrio keturių cilindrų 190 AG galios bei naujojo 3 litrų šešių cilindrų 265 AG galio variklių. Taip pat siūloma ir hibridinė 252 AG galios „BMW 530e“ versija, vien elektros varikliu galinti įveikti 50 kilometrų. Mechaninė pavarų dėžė poruojama tik su silpniausa dyzeline versija, visi kiti automobiliai komplektuojami su automatinėmis transmisijomis. Bandytasis modelis su galingesniu dyzeliniu varikliu (265 AG prie 4000 aps./min. ir 620 Nm prie 2000-2500 aps./min.) pademonstravo neprastą universalumą. Nors jo trauka gerai juntama visame apsukų diapazone, tačiau pasiekus maždaug 2000 aps./min. ir paguldžius akceleratorių sportiniame valdymo režime automobilis ant sėdynės paguldo vairuotoją. Todėl pasirinkus versiją tik su galine varoma ašimi reikėtų turėti tai mintyje, idant elgiantis neapdairiai neliktų gulėti visi ir viskas aplinkui. Tiesa pasakius, nieko guldyti nebūtina, nes automobilis su šiuo varikliu smagiai dinamiškas ir vidutiniuose sūkiuose, o geriau suvokti jo galimybes padeda informatyvus akceleratorius. Gi važinėjant kasdieniu režimu degalų sąnaudos per kišenę nesmogia – bandymo metu „BMW 530d“ vidutiniškai naudojo 7,6 litro dyzelino šimtui kilometrų (trijų litrų 6 cilindrų variklis, tik primenu). Tiesa, gamintojo deklaracijoje įrašyta 5-5,4 litro mišriu režimu. Tačiau aš patikėjau tik vienu 5,4 skaičiumi – per tiek sekundžių bandytasis automobilis gali įsibėgėti iki 100 km/val. Dėl to nekyla jokių abejonių. Miklusis pirštas Salone – daug naujovių ir beveik visos jos orientuotos į vairuotojo patogumus. Labiausiai palyginus su pirmtaku pasikeitė priekinis panelis, kuris dabar vizualiai sutrumpėjo, tapo nuožulnus, taip bent virtualiai duodamas salonui didesnį lengvumo ir erdvės pojūtį. Be to, šis sprendimas leido iškelti centrinį lietimui jautrų ekraną į viršų, kur jis pakilo arčiau akių lygio. Centrinės dalies prietaisų valdikliai bei ekranas vis dar lengvai pasukti vairuoto link. Na, ir pagrindinės atrakcijos: papildomai užsakomas valdymas gestais – iš tiesų veikia efektyviai (nereikia nukreipti dėmesio nuo kelio, gestai nuskaitomi pakankamai sėkmingai) ir efektingai (parodykite kam nors pirmą kartą ir suprasite, apie ką aš). Atnaujintos multimedijos ir automobilio parametrų valdymo sistemos „iDrive“ sukamasis valdiklis paviršiuje turi ir lietumui jautrią zoną, ant kurios galima pirštu piešti simbolius (raides, skaičius ir pan.), kurie iškart atpažįstami ir verčiami, pavyzdžiui, pageidaujamu navigacijos krypties tašku ar kontaktu telefonų knygelėje. Tai – taip pat sprendimas, leidžiantis koncentruotis į kelią. Kaip ir adaptyvi greičio kontrolė su juostos laikymosi pagalbininku: kartu šie asistentai leidžia važiuoti neliečiant nei pedalų, nei vairo ir pasiekti 210 km/val. greitį. Na gerai, vairą sistema kas pusę minutės paprašo paliesti. Bet tik tiek – vairaračiui užtenka bakstelėjimo, sistema vėl aktyvuojasi ir automobilis beveik savarankiškai rieda toliau, jis taip pat gali derinti greitį prie nuskaitomų eismo ženklų (kaip netikėta, BMW!). Greitai išjungiu šiuos asistentus, nes penktuką vis dėlto labai norisi vairuoti pačiam. Jausmas, kad automobilis vairuotojo ir tik jo vieno dar labiau sustiprėja atsisėdus į galą: kojoms vietos čia palikta netikėtai nedaug, nors modelio ilgis – 4936 mm, o atstumas tarp ašių – net 2975 mm. Pečių plotis pakankamas ir trims saikingai valgantiems vyriškiams, galvos taip pat į lubas nesiremia ir 190 cm ūgio keleiviams, bet erdvė kojoms vertė kraipyti galvą. Kaip ir elementarių USB jungčių stoka (priekiniams keleiviams numatytos dvi). Tačiau naudojantis „iDrive“ galima nustatyti, kad visos sėdynės šiltų automatiškai, kai lauke temperatūra nukrenta iki nustatomos reikšmės (tą patį galima programuoti ir vairui). Nepriblokš ir bagažinės dydis – 530 litrų, ir ratų arkų „kyšuliai“ šonuose, kurie mažina erdvės išnaudojimo galimybes. Tiesa, bent jau ertmė bagažui įdėti yra visai nemenka, bet tai pakankamai menka paguoda panagrinėjus kitus, panašaus dydžio automobilius. Modelis su universaliu kėbulu siūlys 570 litrų nenulenkus galinių sėdynių. Menas liaudžiai nepriklauso Taigi, dar vienas bavarų inžinierių meistrystės įrodymas už solidžią kainą. Pigiausiai atstovybėje Lietuvoje parduodamas dyzelinis galiniais ratais varomas „BMW 520d“, kurio kaina prasideda nuo 49 tūkst. 120 eurų su mechanine pavarų dėže. Benzininis viena ašimi varomas sedanas „BMW 530i“ kainuoja nuo 53 tūkst. 220 eurų, o su sistema „xDrive“ – nuo 55 tūkst. 820 eurų. Automobilio „BMW 530d xDrive“ bazinė kaina – 60 tūkst. 90 eurų. Su papildomais priedais, tarp kurių elektra valdomas bagažinės uždarymas, oda aptrauktas priekinis panelis ir „Exclusive nappa“ odos visos šildomos ir elektra reguliuojamos priekinės sėdynės, apdailos M paketas, parkavimosi asistentas, navigacijos sistema, pagirtina „Harman Kardon“ apsupanti garso sistema, automatiniai žibintai bei minėta valdymo gestais galimybė ir dar daugybė kitų asistentų, bandytasis automobilis kainavo 86 tūkst. 580 eurų. Taip, kaina yra didelė, tačiau tie laikai, kai menas priklausė liaudžiai, jau gilioje praeityje. Tad eikime dirbti taip gerai, kaip tai daro vokiečiai. Kas labiausiai patiko: Tikslingas mąstymas apie vairuotoją kiekviename žingsnyje. Kas labiausiai nepatiko: Dar šiek tiek galima buvo ir apie kitus pagalvoti, pavyzdžiui ilgakojus ant galinės sėdynės. Kita vertus, žiūrėkite sakinį aukščiau. Papildomos pastabos: 1. Šios kartos penktukas nebeturės GT versijos, kuri dabar bus vadinama 6 serijos GT. 2. Tarp tradicinės įrangos saugos pakete bandytame modelyje taip pat buvo buferiai su smūgių slopintuvais.Tarp siūlomų eismo saugumo sistemų – avarinio stabdymo pagalba, įspėjimo ir stabdymo sankryžose pagalba, apsauga nuo šoninio susidūrimo, stebinti eismo juostas aplinkui BMW. 3. Automobilyje sumontuota 48 voltų elektros grandinė, kuriai papildomą energiją surenka stabdžių energijos kaupimo ir atkūrimo sistema.