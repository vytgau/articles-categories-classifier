Visiškai naujas CX-5 atsiveža visą pluoštą SKYACTIV technologijų, įskaitant du benzininius variklius – 2 litrų ir kiek didesnį 2,5 l darbinio tūrio SKYACTIV-G – bei švarią 2,2 l darbinio tūrio dyzelinę jėgainę SKYACTIV-D. Anot gamintojo, visi trys išsiskiria efektyvia galia, taupumu ir maža aplinkos tarša. CX-5 turės įdiegtą naujausią „G-Vectoring Control (GVC) sistemą, kuri manevruojant padeda daugiau svorio perkelti varantiesiems ratams. Gamintojai didžiuojasi automobilio išvaizda. „Mazda“ kūrėjams, išpažįstantiems „kodo“ (Judėjimo sielos) filosofiją, pavyko tvirtame visureigio kūne sujungti griežtas, dinamiškas linijas ir tuo pat metu išvengti aštrių kampų ir drąsių linkių triukšmo, būdingo šiuolaikiniams automobiliams. Specialiai šiam modeliui sukurta išskirtinė raudono krištolo („Soul Red Crystal“) spalva akcentuoja „kodo“ linijų grožį bei atskleidžia jos paslaptingumą. „Soul Red Crystal“ yra pažangi „Soul Red Metallic“ spalvos versija.  Visos „Mazda“ „Premium“ linijos spalvos, o tokia ir yra „Soul Red Crystal“, sukurtos specialios dažymo technologijos „Takuminuri“ pagalba. Tai – unikali trijų sluoksnių struktūra, automobiliams suteikianti išvaizdą, tarsi, jie būtų dažyti ranka. Pranešime rašoma, jog specialiai sukurtas pigmentas ir įvairios smulkios dalelės atspindi bei sugeria automobilio paviršiuje žaidžiančią šviesą, ir jam suteikia rafinuoto išbaigtumo įspūdį. Naujasis CX-5 kitų metų vasarį jau bus parduodamas Japonijoje, o kiek vėliau ir kitose rinkose. Lietuvoje jis turėtų pasirodyti 2017-ųjų vasaros gale. CX-5 šiuo metu yra perkamiausias „Mazda“ modelis Europoje. Automobiliai yra parduodami daugiau nei 120 šalių ir sudaro maždaug ketvirtadalį „Mazda“ pardavimo. Jis laimėjo daugiau nei 90 apdovanojimų visame pasaulyje, įskaitant 2012-2013 m. Japonijos „Metų automobilio“ titulą, taip pat – susižėrė gausų geriausio SUV ir krosoverio prizų derlių. Los Andželo automobilių paroda visuomenei duris atvers lapkričio 18-27 d.