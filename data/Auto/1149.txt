2017 m. spalio 18 d. „Regitra“ paskelbė atvirą konkursą, kuriuo, atsižvelgdama į poreikį, siekė įsigyti apie milijoną registracijos numerio ženklo plokštelių bei sudaryti 36 mėnesių sutartį su konkursą laimėjusiu tiekėju. Prieš tai buvęs vienas pirkimas buvo išskaidytas į du: numerių gamybos ir jų utilizavimo. „Regitra“ atnaujino valstybinio registracijos numerio ženklų reikalavimus Lietuvos standartizacijos departamentui nusprendus panaikinti valstybinio registracijos numerio standartą, „Regitra“ išreiškė pageidavimą iš esmės atnaujinti valstybinio registracijos numerio plokštelių reikalavimus. Naujuose reikalavimuose atsirado didesnė tolerancija šrifto paklaidoms, atspindinčios plėvelės vandens ženklams bei kt. Taip pat atsisakyta hologramos lipdukų nuolatinės registracijos numerio ženklų plokštelėse. Naujieji techniniai valstybinio registracijos numerio ženklų reikalavimai plokštelėms buvo rengiami itin kruopščiai ir atsakingai, kad būtų užtikrintas aukštas apsaugos lygis, atsisakant šiandien nebeaktualių ir perteklinių reikalavimų. Minėti reikalavimai įsigalios nuo 2018 m. balandžio 1 d. „Atnaujindami valstybinio numerio ženklų reikalavimus, siekėme sudaryti tokias sąlygas, kad konkurse dalyvautų daugiau tiekėjų ir galėtume savo klientams pasiūlyti kuo patrauklesnes kainas. Abu išsikelti uždaviniai įgyvendinti su kaupu“, – pranešime cituojamas „Regitra“ Veiklos departamento direktorius Darius Jurgutis. Didesnis konkurso dalyvių skaičius užtikrino konkurencingas kainas Atvirame konkurse dalyvavo 4 įmonės: UAB „Baltic Sign“, UAB „Lodvila“, UAB „NBCS“ ir EHA Hoffmann International GmbH. Laimėtojai buvo renkami remiantis mažiausios kainos kriterijumi. UAB „Baltic Sign“ pasiūlė 34 proc. mažesnę kainą nei kitų tiekėjų kainų vidurkis. „Šiandien pasakyti, kiek konkrečiai atpigs bendrojo naudojimo valstybinio registracijos numerio ženklai, sunku, nes dar neįvyko plokštelių utilizavimo pirkimas. Tačiau pirminiais skaičiavimais galime prognozuoti, jog kitų metų antroje pusėje savo klientams galėsime pasiūlyti mažesnes kainas“, – teigia D. Jurgutis. Per 2016 m. įmonė buvo įsigijusi 406 tūkst. 555 vienetus ženklų plokštelių, iš jų bendrojo naudojimo – 396 tūkst. 183, diplomatinių – 221, laikinųjų numerio ženklų plokštelių – 2 tūkst. 909, istorinių transporto priemonių – 399, elektromobilių – 460, lengvųjų automobilių taksi – 2 tūkst. 992, lentelių su valstybiniu registracijos numeriu – 3 tūkst. 391.