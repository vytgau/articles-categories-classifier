Tyrimas, kurį atliko dėvėtais automobiliais prekiaujantis „Carspring“, atkleidė, kad vidutiniškai naudoti „Mini“ automobiliai, nuriedėję 55 tūkst. 844 kilometrus, prarado 46,88 proc. vertės ir aplenkė „Audi“, kurio nuvertėjimas po tokios pat ridos siekia 47,33 proc. Toliau sąraše rikiuojasi „Volkswagen“, „Lexus“, „Ford“ ir „Vauxhall“ – jų nuvertėjimas atitinkamai siekia nuo 47,51 iki 54,12 proc. Prasčiausią rezultatą parodė „Toyota“, kuris po tiek nuvažiuotų kilometrų praranda net 74,59 proc. vertės. Tyrimo metu buvo naudojamasi duomenimis iš šimtų automobilių pardavimo platformų internete ir tradicinių automobilių pardavėjų penkiuose didžiausiuose Didžiosios Britanijos miestuose. Nustatyta, kad, kalbant apie nuvertėjimą, britų automobiliai yra antri nuo galo stipriausių ekonomikų sąraše – jie lenkia tik Naująją Zelandiją (kur po 55 tūkst. 844 kilometrų automobilių vertė vidutiniškai sumenksta 51,9 proc.). Tyrimo metu nustatyta, kad Kinija yra valstybė, kur įsigyti naudotą automobilį yra brangiausia – įveikus tokį atstumą, čia automobilių kaina vidutiniškai sumažėja vos 29,42 proc. Turkija, Portugalija ir Suomija išsiskiria skaičiais nuo 29,5 iki 34,31 proc. Vienas „Carspring“ įkūrėjų Maximilianas Vollenbroichas tvirtina, kad Didžioji Britanija – puiki šalis tiems, kurie nori už gerą kainą įsigyti naudotą automobilį. „Didžiosios Britanijos pozicija tikrai palanki. Nepaisant to, ateityje laukia skausmingas „Brexit“, todėl šalies automobilių rinkos ateitis išlieka miglota“, – teigia jis. Dauguma ekspertų prognozuoja, kad, Didžiajai Britanijai palikus Europos Sąjungą, nauji automobiliai pastebimai pabrangs. Dėl šios priežasties išaugs naudotų automobilių paklausa.