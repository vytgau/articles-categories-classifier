Kaip rašoma pranešime žiniasklaidai, J. Jonušio rezultatas yra geriausias lietuvių pasirodymas WSK serijos lenktynėse per pastaruosius keletą metų, nes iki šiol tik Simas Juodviršis yra laimėjęs šios serijos lenktynes. S. Juodviršis visada buvo tituluojamas „lietaus žmogumi“, nes buvo itin greitas važiuojant per lietų. Panašu, kad jo pėdomis ima sekti ir dar vienas lietuvis – J. Jonušis. Šiais metais J. Jonušis sezoną pradėjo OK kartingo klasėje, kur lenktyniauja sportininkai nuo 14 metų. Tačiau lyderių pozicijose čia kaunasi 23-25 metų subrendę lenktynininkai, tarp kurių yra bent keletas Pasaulio ir Europos kartingo čempionų. Praktiškai ta pati lenktynininkų rikiuotė, kaip ir WSK lenktynėse, kaunasi ir Europos bei Pasaulio kartingo čempionatuose. Pirmosios J. Jonušio lenktynės Italijos „Adria“ lenktynių trasoje nežadėjo lengvo gyvenimo. Prieš savaitę vykusiose WSK „Champions cup“ taurės lenktynėse lietuvis nors ir pateko į pagrindinį finalą jame finišavo tik 29 vietoje, nes po kontakto su priešininku turėjo pasitraukti iš lenktynių likus 2 ratams iki finišo. „Šita klasė man visiškai nauja, o ir komanda neturi didelės patirties dirbant su OK klasės technika. Nors prie gerokai didesnių greičių adaptavausi greitai, bet kovoti su tokia stipria lenktynininkų rikiuote tikrai nėra lengva“, – po finišo pasakojo J. Jonušis. Lietuvis po lenktynių dar savaitei pasiliko Italijoje, nes praėjusį savaitgalį čia prasidėjo kitas WSK turnyras – „Supar Master series“ pirmasis etapas. Pasiliko ir dauguma konkurentų, tad kova nežadėjo būti lengva. Artėjant savaitgaliui trasą ėmė merkti lietus ir tai dar labiau komplikavo reikalus – pirmosiose treniruotėse lietuvį nuo lyderių skyrė tikra praraja – jis buvo kiekviename rate net trimis sekundėmis lėtesnis. „Vėliau viskas tarsi nušvito – mes su komanda ėmėmės kardinalių savo technikos reguliavimo permainų ir rezultatai pradėjo ženkliai gerėti“, – pasakoja J. Jonušis.  Kvalifikacinėse treniruotėse jis pasiekė 22 laiką tarp 51 lenktynininko, tačiau svarbiausia, kad atsilikimas nuo lyderių viename rate jau sudarė tik sekundę. „Kartingo sporte sekundė rate tai yra baisiai daug, kartas vis dar nevažiuoja taip, kaip norėtųsi. Ypač daug pralošiu lėtuose posūkiuose, nes visiškai nėra sukibimo“, – pasakojo lietuvis. Atkrintamuosiuose važiavimuose pagaliau fortūna ėmė šypsotis ir J. Jonušiui. Pirmajame važiavime jis parodė dešimtą laiką. Deja, antrajame pateko į avariją ir nukrito į 18 vietą, bet jau kitą kartą lietuvis sublizgėjo ir finišavo 7 vietoje. Susumavus rezultatus po atkrintamųjų važiavimų lietuvis buvo klasifikuotas 21 vietoje. Užtat pusfinalyje J. Jonušis ėmė išdarinėti tikrus stebuklus – jis finišavo šeštas ir parodė trečią geriausią rato įveikimo laiką. Į J. Jonušio greitį dėmesį atkreipė ir kartingo žurnalo „Vroom“ reporteriai, savo reportaže pavadinę lietuvio važiavimą lakoniškai – „Great drive“. „Gaila, kad dėl smarkaus lietaus pusfinalis buvo sutrumpintas. Galėjau aplenkti dar bent pora lenktynininkų, nes greičio buvo pakankamai ir mačiau kaip artėju prie lyderių. Tiesiog nuo starto teko smarkiai kovoti dėl pozicijų, o tuo tarpu lyderiai paprasčiausiai nuvažiavo“, – po finišo sakė J. Jonušis. Pagrindiniame finale, į kurį patenka 34 greičiausi sportininkai, J.vJonušis startavo iš šeštos eilės. Po pirmojo rato jis nukrito per dvi pozicijas, nes, kaip pats vėliau sakė, „pramiegojo“ startą. Tačiau lietaus plaunamoje trasoje lietuvis puolė lenkti vieną priešininką po kito ir finišavo septintas. Tačiau po finišo trims prieš jį finišavusiems sportininkams buvo skirtos laiko baudos už neleistiną kovą ir J. Jonušis buvo klasifikuotas 4 vietoje. Negana to, J. Jonušis užfiksavo antrą greičiausią ratą lenktynėse. „Nesitikėjau, kad taip gerai seksis. Aišku, man padėjo lietus, kuris šiek tiek suvienodina kartų galimybes. Gaila, kad ir superfinalas buvo sutrumpintas, nes iki prieš mane finišavusio lenktynininko man buvo likę mažiau nei pusė sekundės, o kiekviename rate už jį buvau greitesnis mažiausiai po pusę sekundės“, – be jokios pagarbos autoritetui Davide Vidalesui, kuris yra praėjusių metų Pasaulio kartingo vicečempionas, po finišo pasakojo J. Jonušis. Beje, lietuvis šiose lenktynėse už savo nugaros paliko ne vieną žinomą lenktynininką, pavyzdžiui lenką Karolį Baszą, kuris taip pat savo prizų lentynoje turi ir Europos ir Pasaulio čempiono titulus, bet finišavo šeštas. Žinomo lenktynininko Ralfo Schumacherio sūnus Davidas finale startavo iš aštuntos eilės bet finišavo vos 27 vietoje.