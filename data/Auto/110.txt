Kaip teigiama pranešime žiniasklaidai, praėjusių metų balandžio 26-ąją L. Hamiltono „Formulės 1“ kvalifikacijoje užfiksuotas 1 min. 42,553 sek. laikas jam garantavo pirmą vietą lenktynių starto rikiuotėje ir buvo geriausias pasiekimas trasoje iki 2018-ųjų balandžio 9 dienos. „Porsche 919 Hybrid“ savo galimybes įrodė Le Mano 24 valandų lenktynėse, kur šventė pergalę trejus metus iš eilės. Tai ne priežastis nustoti tobulėti – priešingai, motyvacija siekti naujų tikslų yra dar didesnė ir ją geriausiai įrodo šis pasiekimas. Pagerinti „Formulės 1“ rekordą yra stulbinantis pasiekimas. Tai geriausias įrodymas, kad „Porsche“ eina teisingu keliu diegdama naujausias technologijas į sportinius ir kasdieninius automobilius“, – teigia Vilniaus „Porsche“ centro vadovė Rasa Klimavičiūtė. Inžinierių svajonė Didžiausias rekordinio rato metu „Porsche 919 Hybrid“ pasiektas greitis – 359 km/val., o vidutinis – 245,61 km/val. Rekordinis ratas buvo pradėtas 10.23 val. vietos laiku, oro temperatūra tuomet siekė 11 laipsnių šilumos, o trasos – 13.  Kaip teigiama pranešime, šis pasiekimas įrodo, kad „Porsche“ inžinieriai sugebėjo sukurti ne tik itin patikimą, bet ir išskirtinai greitą automobilį. Gamintojas 2015–2017 m. nugalėjo prestižinėse Le Mano 24 val. lenktynėse, o tais metais vykusiuose pasaulio ilgų distancijų čempionatuose (angl. World Endurance Championship, WEC) iškovojo pergales vairuotojų ir komandinėse įskaitose. „Naujasis „919 Evo“ yra įspūdingas. Be abejonės, tai greičiausias kada nors mano vairuotas automobilis. Sukibimo lygis man yra visiškai naujame lygyje, negalėjau tokio įsivaizduoti anksčiau. Greitis, prie kurio viskas įvyksta viename rate, su „919 Evo“ yra toks, kad mano reakcija turi būti visiškai kitokia nei esu įpratęs“, – pasakojo rekordo autorius, 34-ių metų šveicaras N. Jani. „Porsche“ pasiektas rezultatas yra ne tik 0,783 sek. geresnis už praėjusių metų pasiekimą „Formulėje 1“. „919 Hybrid Evo“ pagerino ankstesnio modelio pasiekimą „Spa“ trasoje net 12 sekundžių. Toks progresas – kiekvienos inžinierių komandos svajonė. Galimybės dar didesnės Kaip aiškina lenktynininkas ir „Porsche Racing Academy“ vadovas Robertas Kupčikas, Le Mano 24 val. ir kitose ilgų distancijų pasaulio čempionato lenktynėse „Porsche 919 Hybrid“ negali atskleisti visų savo galimybių – siekdami suvienodinti konkurentų pajėgumą, varžybų organizatoriai sukuria apribojimus, mažinančius kai kurių automobilių potencialą. Kas įvyksta nuėmus tuos apribojimus, „Porsche“ puikiai pademonstravo „Spa“. Pasak komandos inžinierių, net ir per tris dienas Belgijoje „Porsche 919 Hybrid Evo“ neatskleidė visų savo galimybių ir resursų dar turi. Rekordą pavyko pasiekti tuo pačiu automobiliu, kuriuo buvo varžomasi 2017-ųjų WEC sezone. „Porsche“ inžinieriai atliko kelis patobulinimus, kurie bus naudojami šių metų sezone, nežymiai buvo modifikuota aerodinamika. Tuo tarpu variklio konstrukcija liko ta pati, tik jo valdymo kompiuterio nustatymai buvo modifikuoti norint pašalinti WEC varžybose naudojamus ribotuvus. „Porsche 919 Hybrid“ galią suteikia 2 litrų darbinio tūrio turbininis V4 variklis bei dvi skirtingos energijos susigrąžinimo sistemos – viena kaupia stabdymo metu susidarančią energiją, kita – išmetimo sistemos. Vidaus degimo variklis yra sujungtas su galiniais ratais, o elektrinis varo priekinius. Taip galinių ratų pavarą turintis automobilis, kai reikia maksimalaus sukibimo bėgėjantis, tampa varomas visais keturiais. Apribojimai varžo WEC varžybose automobilių galimybės vienodinamos ribojant sunaudojamą degalų kiekį. 2017-ųjų etape „Spa“ trasoje „Porsche 919 Hybrid“ galėjo suvartoti 2,464 l (1,784 kg) viename rate, tuomet V4 variklis pasiekė apie 500 AG. Išlaisvintas nuo kiekio apribojimų, tačiau naudodamas tuos pačius lenktyninius degalus, V4 variklis pasiekia jau apie 720 AG. Ilgų distancijų varžybose ribojama ne tik benzininio variklio, bet ir energijos susigrąžinimo sistemos galia. 2017-ųjų etape „Spa“ ši sistema galėjo perduoti į ratus 6,37 megadžaulio energijos – tai kur kas mažiau nei ji gali. Rekordinio rato metu N. Jani turėjo 8,49 megadžaulio, padidinusio elektrinio variklio galią nuo 400 iki 440 AG. Iš reguliavimo pančių buvo išlaisvinta ir aerodinamika. Naujas priekinis difuzorius kartu su nauju ir labai dideliu galiniu oro aptaku yra reguliuojami automatiškai, priklausomai nuo „919 Hybrid Evo“ greičio. Atlikus dar kelis patobulinimus aerodinamikoje, inžinieriams pavyko padidinti prispaudžiamąją galią 53 procentais, lyginant su 2017-aisiais WEC lenktynėse „Spa“ naudotu modeliu. „Porsche 919 Hybrid Evo“ yra daugiau nei 5 metrų ilgio bei 1,9 m pločio sportinis automobilis, tačiau jo aukštis – vos 1,05 m, sveria jis tik 849 kg, jo degalų bakas – 62,3 l. Siekiant kuo geresnio vieno rato įveikimo laiko ir norint sumažinti automobilio svorį, iš jo buvo pašalinti visi trumpai distancijai nereikalingi atributai – keli jutikliai, oro kondicionierius, valytuvas, pakėlimo bei apšvietimo sistemos. Specialias padangas šiam rekordui sukūrė „Michelin“ – sužinoję, kad „Porsche“ sukūrė didesnę prispaudžiamąją jėgą už „Formulę 1“ generuojantį automobilį, padangų gamintojai ėmėsi darbo ir sukūrė didžiulį sukibimą užtikrinančias padangas.