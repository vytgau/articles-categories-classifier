Didžiosioje Britanijoje pagamintas MG rodsteris turi 1.8 litro darbinio tūrio keturių cilindrų variklį, pasiekiantį apie 80 AG. To visiškai pakanka vos 750 kg sveriančiam automobiliui vadintis sportišku. Klasikinių automobilių scenoje šio modelio mašinos pasižymi lengvumu, manevringumu, patikimumu. Britiški rodsteriai yra tikra žanro klasika – dvivietis galu varomas kabrioletas. Tokias mašinas kūrė dešimtys gamintojų įvairiuose Jungtinės Karalystės kampeliuose. Dažniausiai jie buvo surenkami rankomis. „Stengiausi išlaikyti visišką restauruojamos mašinos originalumą. Ir nors dažnai tai buvo brangesnis kelias, džiaugiuosi, jog lenktynėse startuosiu visiškai autentišku automobiliu. Man tai labai svarbu“, – sako K. Raišys. Pagal „Rallye Monte-Carlo Historique“ taisykles, automobilyje rekomenduojama saugumą užtikrinanti įranga. „Flameris Racing“ komanda šiomis rekomendacijomis pasinaudojo ir sumontavo saugos lankus, sportines sėdynes, keturių tvirtinimo taškų saugos diržus. „Esu lenktynininkas ir žadu spausti greičio pedalą tiek, kiek reikės. Psichologiškai saugus automobilis tikrai prideda greičio, ypač nežinomuose kalnų serpantinuose Pietų Prancūzijoje, kur drieksis didžioji dalis istorinio Monte Karlo ralio kelių“, – teigia K. Raišys.  Monake K. Raišys prieš keletą metų jau lankėsi iš Lietuvos nuvažiavęs tuo metu turėtu MG kupė. Šia mašina keliaujant po pietų Prancūziją ir gimė noras vieną dieną startuoti ir Karališkojo Monako automobilių klubo organizuojamose seniausiose pasaulio lenktynėse. Ilgas ir sudėtingas procesas „Vasarą su MG pravažiavęs siaurais kalnų keliais supratau, kad su šiuo rodsteriu žiemą čia būtų dar įdomiau. Todėl jau prieš keletą metų pradėjau ieškoti tam tinkamos mašinos“, – kalbėjo lenktynininkas. Atsakymas jam atėjo praėjusių metų pavasarį, kai internetiniame aukcione jo akis užkliuvo už Kalifornijoje parduodamo juodo kabrioleto. „Nupirkti pavyko gal iš ketvirto karto, mat pardavėjas vis nebuvo patenkintas aukciono pabaigoje pasiūlyta kaina, todėl vis atšaukdavo pardavimo procesą. Bet aš nepasidaviau ir dalyvavau aukcione penkis kartus. Pardavėjas, matyt, susitaikė, jog milijono neuždirbs, ir pardavimą patvirtino. Taip tapau laimingu 1965 metų modelio MGB rodsterio šeimininku“, – pasakoja šiuo metu intensyviai lenktynėms besiruošiantis lenktynininkas. Tačiau nusipirkti automobilį buvo tik mažoji dalis darbo. Laukė ilgas restauracijos procesas. Nepaisant to, kad Kalifornijos saulėje stovėjęs automobilis visiškai nebuvo surūdijęs, paruošti jį lenktynėms teko ilgai dirbti „Flameris Racing“ komandos dirbtuvių komandai. „Keitėme visas dalis, kurios bent kiek atrodė reikalingos keisti. Siuntiniai iš Didžiosios Britanijos plaukė upe. Skaičiavau, jog pakeičiau bent 500 detalių, ir smulkių, ir stambių. Dabar jis tokios būklės, kokios išriedėjo iš gamyklos prieš daugiau nei penkiasdešimt metų. Ir nors darbų reikėjo atlikti gerokai daugiau, nei planavome, rezultatu esu labai patenkintas“, – pasakoja K. Raišys.  Ne pirmas britas Nepaisant to, kad K. Raišys du kartus tapo Lietuvos ralio čempionu prie vokiško „BMW M3“ vairo, kasdieniam gyvenime jis dažniausiai asocijuojamas su britiškais automobiliais. „Draugai priklijavo būdvardį „lotusistas“, nes tai automobilis, kuris geriausiai apibūdina mano ir automobilio santykį. Šio gamintojo automobilius labai mėgstu, tiek naudoti kasdien, tiek prasukti kelis greitus ratus lenktynių trasoje. Šalia „Lotus“ komandos garaže turime dar kelis britiškus automobilius – „Jensen Interceptor“ ir „Monte-Carlo Historique“ lenktynėms ruošiamą MGB“, – pasakoja K. Raišys. Pirmieji lietuviai K. Raišys ir šturmanas V. Černiauskas sausio 25 dieną taps pirmaisiais lietuviais, startavusiais „Rallye Monte-Carlo Historique“ varžybose. Daugiau kaip šimto metų istoriją turintis ralis jau dvidešimtą kartą rengia istorinę svarbą turinčių automobilių lenktynes. Visi šiose varžybose startuojantys automobilių modeliai yra startavę Monte Karlo ralyje. „Flameris Raicing“ komandos MGB – ne išimtis. Tokio modelio automobilis 1965 metais tapo savo klasės nugalėtoju. „Prieš penkiasdešimt metų Lietuva neturėjo galimybių iškelti trispalvės svarbiausiose ralio lenktynėse planetoje. Šiais metais norime gražinti šią moralinę skolą ir įrašyti Lietuvą į istorinių automobilių varžybų puslapius, – pasakoja K. Raišys. Lietuvių komandai lenktynės prasidės sausio 25 dieną Vokietijos kurorte Bad Homburge. Pirmąją dalį visi dalyviai rinksis įvairiuose Europos miestuose, o sausio 26 dieną susitiks Monake, kur bus duotas iškilmingas startas 20-osiose „Rallye Monte-Carlo Historique“ lenktynėse.