Lietus Bolivijoje nėra dažnas reiškinys, tačiau kaip ir visoje Pietų Amerikoje, čia galioja ta pati taisyklė – jei lyti pradeda, tikėtina, jog lis ilgai ir smarkiai. Net 786 km greičio ruožų šiandien turėję įveikti lenktynininkai krausis daiktus ir keliaus į La Pasą įprastais keliais. Vienintelis varžybos likęs lietuvis, „CRAFT Bearings“ komandos pilotas Antanas Juknevičius neslepia, kad šiandienos ilga trasa būtų atvėrus komandai galimybę palipti aukščiau, bet pripažįsta jog prieš gamtą nepakovosi. „Mums tai nėra labai gerai – mes važiavome beveik be techninių nesklandumų, nebuvome pernelyg pavargę – baterijos dar pakankamai įkrautos, būtume kovoje dėl aukštesnių pozicijų. Organizatoriai priėmė tokį sprendimą nenorėdami rizikuoti lenktynininkais. Daugybė sportininkų dar vis yra vakarykštėje trasoje, be to, jau dabar iškrito tiek lyderių, jei jie prarastų ir kitus, sulauktų spaudimo iš didžiųjų komandų, todėl natūralu, kad jie pasisaugo“, - pasakoja A. Juknevičius.  „Na bet gamta yra gamta, mes kraunamės daiktus ir keliaujam į Bolivijos sostinę, mechanikai turės geras dvi dienas viską perrinkti, pakeisti detales, kurių resursai jau baigės ir pilnai atšviežinti automobilį“, - sakė 27-ą vietą bendroje įskaitoje užimantis sportininkas. Kaip klostėsi penktasis etapas galite paskaityti čia. Dakaro lenktynės bus pratęstos pirmadienį, kai sportininkams septintajame etape teks įveikti 622 kilometrus iš La Paso į Ujunį, iš kurių 322 kilometrus sudarys greičio ruožas. Kol Dakaro ralio maratone pauzė – A. Juknevičiaus komanda kviečia pamatyti, kaip lietuviams sekėsi vakar dieną ir pasigrožėti Bolivijos gamtos vaizdais.