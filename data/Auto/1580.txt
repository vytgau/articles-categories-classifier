Jonas pasakoja netikėtai atradęs, kad pakramčius kramtomosios gumos alkotesterio parodymai pakrypsta „neblaivumo“ kryptimi. Anot DELFI skaitytojo, gumos poveikis prietaisui yra akivaizdus, nes kuo daugiau jos kramtai, tuo labiau auga pripučiamų promilės dalių skaičius. „Kramtomoji guma yra visiškai nekaltas dalykas, kaip jos pakramčius prietaisas gali užfiksuoti alkoholį? Nesuprantu, ar čia kažkoks keistas alkotesterio netobulumas, apie kurį tiesiog garsiai nekalbama, ar paprasčiausia pardavėjų apgaulė?“ – piktindamasis klausė Jonas. Anot vyro, už „netobulą“ alkotesterį jis sumokėjo ne taip jau ir mažai – 87 eurus. „Ar normalu, kad tiek kainuojantis prietaisas gali rodyti kažkokius „vėjus“?“ – stebėjosi Jonas. DELFI paprašė skaitytojo atvežti minimą alkotesterį į redakciją ir atliko eksperimentą, patvirtinusį Jono žodžius. Sukramčiusi vieną kramtomosios gumos gabalėlį DELFI žurnalistė pripūtė 0,27 promilės, o sukramčiusi du – net 0,72 promilės, kas atitinka lengvą girtumo laipsnį. Įvertinti tokį „fenomeną“ buvo pakviestas vienos alkotesteriais prekiaujančios bendrovės vadovas. Tačiau eksperimento rezultatai specialistui nesukėlė jokios nuostabos ir netrukus alkotesterio „netobulumas“ buvo demaskuotas prieš DELFI vaizdo kamerą. „Prietaisų rinkoje yra visokiausių. Bet svarbiausia, ką turi atsiminti kiekvienas vairuotojas, kad alkoholis ir vairavimas yra visiškai nesuderinami dalykai“, – pabrėžė ekspertas. Kodėl kramtomoji guma virsta promilės dalimis, kuo skiriasi alkostesteriai ir kokius naudoja policijos pareigūnai – žiūrėkite DELFI vaizdo medžiagoje.