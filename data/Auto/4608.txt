Bendrovė pridūrė, kad visuomenė pajus akivaizdžius automatizuotų transporto priemonių privalumus. Jau seniai sklido gandai apie bendrovės planus šioje srityje, bet iki šiol ji nėra viešai apie juos pasisakiusi. Tačiau bendrovė „Ford“, kuri pati planuoja 2021 m. išleisti į kelius savavaldžius automobilius, yra pareiškusi, kad dirba atsižvelgdama į tai, kad „Apple“ kuria tokį automobilį. Technologijų bendrovė jau įregistravo kelis su automobiliais susijusius domenus, įskaitant apple.car ir apple.auto. „Apple“ atstovas pareiškė, kad laišką Nacionalinei JAV kelių eismo saugumo administracijai parašė todėl, kad bendrovė daug investuoja į mašininio mokymosi ir autonomines sistemas ir todėl, kad nori susipažinti su geriausiais pavyzdžiais šioje srityje. Penkių puslapių laiške, kurį surašė „Apple“ produktų integravimo direktorius Steve‘as Kenneris, JAV nacionalinė kelių eismo saugumo administracija raginama neįvesti per daug taisyklių, ribojančių savavaldžių automobilių testavimą, kad įsitvirtinę gamintojai ir šios srities naujokai turėtų lygias galimybes. Laiške taip pat pateikiamas pasiūlymas šios srities bendrovėms dalintis informacija apie įvykusias ir vos neįvykusias avarijas, kad galima būtų susidaryti platesnį vaizdą, nei pajėgi susidaryti kiekviena įmonė atskirai. Tai, pasak „Apple“, suteiktų galimybę kurti tobulesnes sistemas. Vis dėlto, laiške pridūrė „Apple“, dalijantis tokio pobūdžio duomenimis, reikėtų užkirsti kelią pavojui, kuris potencialiai gali kilti individų privatumui. „Apple“ atstovas siūlo pramonei ir ją reguliuojančioms institucijoms „pasigilinti į privatumo problemas, kurios gali kilti renkant ir naudojant automatizuotų transporto priemonių duomenis bei jais dalijantis tarpusavyje“, bendradarbiaujant su privatumo apsaugos ekspertais už automobilių pramonės ribų. „Apple“ laiške nenurodyta, ar bendrovė iš tiesų ketina kurti savo savavaldį automobilį. Kalbama, kad bendrovė nebekuria fizinio produkto, bet susitelkė į autonominio vairavimo sistemos, kurią galės naudoti kitos įmonės, kūrimą. „Google“ jau testuoja savavaldžius automobilius keliuose. Spalio mėnesį elektromobilius gaminanti bendrovė „Tesla“ paskelbė, kad į visus jos gaminamus automobilius bus įdiegta visiško autonominio vairavimo įranga.