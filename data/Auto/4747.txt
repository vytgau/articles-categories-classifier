Kaip rašoma pranešime žiniasklaidai, taures bei Lietuvos automobilių sporto federacijos diplomus atsiėmė greičiausi šių metų ralio ir ralio sprinto čempionatų bei Lietuvos automobilininkų sąjungos taurės varžybų serijos sportininkai. Lietuvos automobilių sporto federacijos Ralio komitetas šiuo iškilmingu renginiu puoselėja tradiciją – jau antrus metus visų trijų mūsų šalies ralio lygų atstovai apdovanojami drauge. Anot komiteto, ta pačia filosofija grindžiama ir sporto vystymo strategija, kurioje visi sportininkai yra vienodai svarbūs Lietuvos autosporto ateičiai. Lietuvos ralio apdovanojimuose Vilniaus miesto rotušėje jaukią atmosferą skleidė styginių kvartetas „Archi“. Vakarą pradėjo jo vedėjas Rolandas Vilkončius. Susirinkusiems sveikinimo žodį tarė Lietuvos automobilių sporto federacijos prezidentas Romas Austinskas, kuris ne tik padėkojo sportininkams, bet ir palinkėjo kuo sėkmingesnio jau netrukus vėl prasidėsiančio sezono. Nugalėtojus pasveikino ir Kūno kultūros ir sporto departamento generalinis direktorius Edis Urbanavičius, taip pat pasidžiaugęs ir gerokai aktyvesniu nei anksčiau bendradarbiavimu tarp departamento ir Lietuvos automobilių sporto federacijos. Iš sportininkų pirmieji ant scenos pakviesti Lietuvos automobilininkų sąjungos taurės varžybų serijos dalyviai. Įteiktos padėkos organizatoriams, taip pat apdovanoti nugalėtojai atskirose įskaitose. Vėliau renginio programoje sekė Lietuvos ralio sprinto čempionato, o baigiamuoju akcentu tapo aukščiausios ralio lygos – Lietuvos ralio čempionato prizininkų apdovanojimai. Šiuo vakaru oficialiai užbaigtas Lietuvos ralio sezonas. Jo finišą visų trijų lygų nugalėtojai šiemet pasiekė skirtingai. Paskutinės Lietuvos ralio čempionato varžybos finišavo spalio 15-ąją Druskininkuose, sprinto – rugpjūčio 27-ąją Mažeikiuose, o Lietuvos automobilininkų sąjungos taurės dalyviams paskutinės sezono lenktynės vyko Alytuje spalio 16-ąją. Pastarajai šis uždarymo vakaras yra ypatingas ir simbolizuoja naują etapą – nuo 2017 metų Lietuvos automobilių sporto federacijos Ralio komiteto sprendimu, jos įgauna čempionatinių varžybų statusą ir vadinsis Lietuvos mini ralio čempionatu. 2017 metų sezono pradžia taip pat jau nebe už kalnų. Pirmieji trasose vėl pasirodys ralio sprinto sportininkai, kurių pirmasis čempionato etapas numatytas sausio viduryje. Po dviejų savaičių naują sezoną atidarys Lietuvos ralio čempionatas, o mini ralio sezono startas numatytas vasarį. LASF Ralio komitetas yra institucija, atsakinga už ralio sporto šakos vystymo strategiją Lietuvoje. Suburtas iš įvairių sričių specialistų, komitetas yra savanoriška visuomeniniais pagrindais dirbanti institucija.