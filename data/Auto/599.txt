Šie rezultatai sugeneravo 232 milijonų eurų apyvartą, o to priežastys – stiprūs šių prekės ženklų pasiūlymai ir veiksmingas atstovų tinklas, teigiama pranešime žiniasklaidai. „2018-uosius pradedame žinodami, jog pastarieji metai buvo rekordiniai. Būdami rinkos lyderiai, siūlantys kokybišką, inovatyvią ir nepriekaištingą produkciją, „Moller Baltic Import“ didžiuojasi galėdami toliau stiprinti „Volkswagen“ ir „Audi“ prekės ženklus Baltijos šalyse. Nekantraujame pradėti naujus metus“, – sako Ilze Grase-Kibilde, „Moller Baltic Import“ generalinė direktorė. „Volkswagen“ prekės ženklui pastarieji metai buvo geriausi istorijoje tiek lokaliai, tiek globaliai. „Volkswagen“ pasiekė naują pasaulinį pardavimų rekordą – 6,23 mln. parduotų lengvųjų automobilių žymėjo 4,2 proc. augimą. Didžiausią įtaką pozityviems rezultatams turėjo Kinijos rinka, kurioje pasiekti aukščiausi vietos rezultatai – parduota daugiau negu 3 milijonai automobilių. Baltijos šalyse „Volkswagen“ savo pardavimus išaugino net 20 proc. – parduotas 6991 automobilis ir užsitikrinta 10,3 proc. rinkos dalies. Čia daugiausia įtakos turėjo pardavimai Lietuvoje – 2017-aisiais šalyje nupirkti 2925 automobiliai, prekės ženklo pardavimai išaugo 22,6 proc. Daugiausia Baltijos šalyse nupirkta „Tiguan“, „Passat“ ir „Golf“ modelių, jie sudarė 67 proc. visų pardavimų. Šįmet „Volkswagen“ koncentruojasi į SUV segmento plėtrą. 2018-ieji pradėti naujojo miesto krosoverio „T-Roc“ pristatymu rinkai sparčiai augančiame „A0“ segmente. Vasarą, po pasaulinės premjeros kovo 23-iąją Pekine, rinką pasieks naujasis prekės ženklo flagmanas „Touareg“. 2018 m. pabaigoje „Volkswagen“ taip pat pristatys mažiausią SUV šeimos narį, kurį Baltijos šalių gyventojai galės įsigyti jau 2019-ųjų pradžioje.  „Audi“ 2017-aisiais pardavė 1 mln. 878 tūkst. 100 automobilių ir taip pasiekė pasaulinį 0,6 proc. augimą lyginant su 2016-aisiais. Iš visų „Audi“ automobilių „Q“ modelių parduota 685 tūkst.. Lietuvoje „Audi“ pardavimai pernai šoktelėjo 13,2 proc. – iš viso parduoti 502 automobiliai. Augimą mūsų šalyje smarkiausiai lėmė didžiulė „A6“ modelio paklausa, išaugusi net 59,7 proc. Per artimiausius 18 mėnesių „Audi“ planuoja pristatyti daugiau negu 20 naujų arba atnaujintų modelių. Flagmanas – „Audi A8“ – jau pristatytas, o markės dizaino ikona vadinamas „Audi A7“ pasirodys kovą. Naujasis „Audi A6“ modelis ir didžioji naujiena – didžiausias gamintojo SUV „Audi Q8“ į Lietuvą atkeliaus 2018-ųjų viduryje. Antroje metų pusėje Baltijos šalis taip pat pasieks naujasis „Audi Q3“ ir „Audi A1“. O metų pabaigoje pasirodys naujasis būsimo dešimtmečio markės flagmanas „Audi e-tron“, net 500 km vienu ypu nuvažiuoti galintis padidinto pravažumo elektromobilis. 2017-ųjų duomenys rodo, kad visame pasaulyje parduota beveik pusė milijono – 497 tūkst. 900 – komercinių „Volkswagen“ automobilių, o tai taip pat reiškia naują rekordą. Labiausiai išaugo „Caddy“, „T6“ ir „Amarok“ pardavimai. Didesnė „Amarok V6“ paklausa vyravo ir Lietuvoje (pardavimai išaugo 320 proc.) ir užėmė antrą vietą segmente. Lietuvoje 48 proc. daugiau parduota ir „Transporter B“. Antroje vietoje atsidūrė „T6“ su 243 parduotais automobiliais, užėmęs 19 proc. rinkos dalies. „VW LCV“ 2018-iesiems suplanavo kelis reikšmingus įvykius – į Lietuvą atkeliaus patobulinti „Caddy Family“, „Multivan Family“, „Caddy Profi“ ir „Transporter Profi“ automobiliai. Laukiama ir visiškai naujo „Crafter Profi“. Ypatingų modelių kolekciją papildys „Multivan Executive“. Universalaus darbui ir laisvalaikiui skirto „Amarok“ taip pat laukia pokyčiai – naujasis 258 AG (190 kw) variklis, paskui kurį seks nauja „Amarok Hunter“ serija.