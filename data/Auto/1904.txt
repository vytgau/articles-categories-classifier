„Surengti lenktynes gimto miesto gatvėse buvo sena mano ir bendraminčių svajonė. Tai pirmos tokio tipo varžybos Lietuvoje ir bene visose Baltijos šalyse po Nepriklausomybės atkūrimo. Be to, tai bus ir šventė miestiečiams, kurie savo akimis galės pamatyti, kokie „žvėrys“ trasoje yra lenktyniniai kartai. Juk greičiausio europinės KZ2 klasės technika iki 100 km/val. greičio spurtuoja greičiau nei F1 bolidai“, – sako vienas iš „Rimo Grand Race“ lenktynių organizatorių, Lietuvos ir Baltijos šalių KZ2 klasės kartingo čempionas Paulius Paškevičius. Lenktynių fiestos „vinimi“ taps „Ramirent“ taurės 4-ių valandų kartingo ištvermės lenktynės, kurios žada sutraukti itin didelį dalyvių skaičių. Greičiausiems kartingo meistrams varžytis šiose lenktynėse bus ir papildomas stimulas – prizas. Tiesa, norint jį laimėti, nebūtinai teks nugalėti lenktynėse. Organizatoriai tarp lenktynėse užsiregistravusių sportininkų rengs loteriją, kurios laimėtojas gaus 3500 EUR kainuojantį karto rėmą. Ištvermės varžybų dalyviai miesto trasoje ratus suks dar ir rugsėjo 30-ą dieną, kur jie treniruosis ir dalyvaus kvalifikaciniuose važiavimuose. Tuo tarpu visiems „Rimo Grand Race“ žiūrovams Čiurlionio tilto rajonas patraukliausias bus sekmadienį, spalio 1-ąją.  Norintieji galės važytis automobilių slalomo važiavimuose, tėvai su vaikais leis laiką šeimos zonoje, o kartingo lenktynes stebintys žiūrovai panorėję ir patys galės išbandyti, ką reiškia lenktyninės technikos dinamika ir perkrovos – lietuviškasis Stigas suteiks nepamirštamą adrenalino porciją, sėdint šalia vairuotojo 40AG dviviečiame sportiniame karte. Tad „Rimo Grand Race“ lenktynių fiestos metu Kaunas taps tikra kartingo sporto sostine.