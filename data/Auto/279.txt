„Moterų ralio“ maršrutas griežtai suplanuotas – per tam tikrą laiko tarpą dalyvės turi startuoti, po to jos atlieka įvairias užduotis, įveikia numatytą kelio atstumą, finišuoja. Norėdami kokybiškai suvaldyti visą procesą, turime laikytis tam tikrų apribojimų. Matome, kad kasmet vis daugiau moterų nori dalyvauti ralyje, tad tikrai auginsime renginio pajėgumus“, – pranešime žiniasklaidai cituojama N. Simson. Anot jos, tikslų ralio dalyvių skaičių galima bus pasakyti renginio dieną, tačiau viena aišku, jų jau užsiregistravo daugiau negu pernai, tad tikimasi naujo rekordo. Renginyje važiuos moterys iš Vilniaus, Kauno, Birštono, Jurbarko, Utenos, Trakų, Panevėžio, Marijampolės, Rokiškio, Elektrėnų, Šiaulių, Klaipėdos, Anykščių, kitų miestelių. Šiemet sulaukta dalyvių iš Estijos bei Latvijos. „Dalyvės iš užsienio privertė mus pasijausti kone tarptautiniu renginiu – užduotis pateiksime ne tik lietuviškai, bet ir anglų kalba. Lietuvoje vykstantis „Moterų ralis“ vykdomas pagal standartinių gamyklinių automobilių ralio principus, įtraukiant papildomas aktyvias, sportiškas užduotis. Tokio ralio analogų kaimyninėse šalyse dar nėra“, – teigia N. Simson. Renginio detales, maršrutą bei užduotis organizatoriai kol kas laiko paslaptyje. Tačiau žinoma, kad moterys startuos šalia prekybos ir pramogų centro „Akropolis“, maršrute jų lauks trys greituminės rungtys, viena iš jų vyks šalia baldų centro „Skraja“, o taip pat – dvi vidutinio greičio rungtys, beveik 20 papildomų užduočių. Automobiliais moterys įveiks apie 300 km specialiai paruoštą maršrutą, o pakeliui į finišą jas pasitiks vaizdingos vietovės, lankytini istoriniai objektai. „Mūsų renginio išskirtinumas – moteriška auditorija. „Moterų ralyje“ vyrauja azartas, stilius, grožis, mada ir gera nuotaika. Kaip kasmet, taip ir šiemet raginame dalyves išsiskirti įdomia apranga, puoštis originaliai ir stilingai. Kadangi šiemet važiuojame Lietuvos valstybės šimtmečio proga, labai raginu dalyves savo aprangoje nepamiršti tautinių motyvų“, – primena N. Simson. O kol kas ekipažai jau stengiasi išsiskirti originaliais pavadinimais: „Turbo varnos“, „Kelių gazelės“, „Varnų skrydis“, „Skrydžio valdovės“, „Lietuvaitės – gėlės gražių laukų, tartum auksas spalva plaukų“, „Beretės“, „Ralio tango“, „Gimusios Lietuvai“, „Rūkstančios padangos“, „Skinsiu raudoną rožę“, „Partizanės“. Ir – ne veltui, todėl, kad merginų laukia įvairios nominacijos, tarp jų – „Stilingiausia komanda“, „Azartiškiausia komanda“, „Geriausios nuotaikos automobilis“. „Pastebėjome, kad moterys labai atsakingai ruošiasi varžyboms, naujokės turi daugybę klausimų, susijusių su pasiruošimu. Praktinio seminaro „ABC by Mazda“ metu aptarsime daug renginio smulkmenų, kurių nėra aprašyta taisyklėse“, – teigia N. Simson.  Palyginus su pirmuoju „Moterų raliu“, šių metų renginyje dalyvauja trigubai daugiau ekipažų. Trečdalis moterų renginyje dalyvaus pirmą kartą, daugiau kaip pusę ekipažų sudaro daugiau negu dvi narės. Ralį papuoš įvairių įmonių logotipais pasidabinę ekipažai, Lietuvos kelių policijos pareigūnės. Daugiau informacijos apie užduotis organizatoriai atskleis artėjant renginiui. N. Simson kviečia renginio dalyves sekti naujienas svetainėje moteruralis.lt bei „Moterų ralio“ paskyroje socialiniame tinkle „Facebook“.