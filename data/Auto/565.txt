Kaip rašoma komandos pranešime, po ilgos, įtemptos trečiosios Švedijos ralio dienos „Arctic Energy World Rally team“ sportininkas D. Jocius džiaugėsi, kad yra finiše. „Šiandien labai pavargome. Tiek įvairiausių incidentų per vieną ralio dieną neatsimenu, kada turėjau. Bet viską darėme, kad būtumėme finiše. Tad šiandien įvykdėme maksimumą“, – sakė lenktynininkas. Visgi nepaisant įvairiausių nutikimų trasoje, D. Jocius labai džiaugėsi pačia ralio atmosfera bei atvykusiais palaikyti lietuvių aistruoliais. „Matyti, kad tiek šis ralis, tiek Monte Karlo ralis turi labai senas tradicijas. Labai daug autosporto aistruolių trasose, kurie palaiko savo favoritus. Ypač malonu matyti labai daug plėvesuojančių trispalvių. Net kolega ukrainietis Jurijus Protasovas pasiteiravo, ar čia tiek lietuvių atvyko mūsų palaikyti. Atmosfera tikrai labai ypatinga ir rytoj norisi būti finiše kaip įmanoma aukštesnėje pozicijoje“, – po visos dienos įspūdžių kalbėjo „Arctic Energy World Rally team“ sportininkas.  Šeštadienį lietuviams geriausią rezultatą pavyko pademonstruoti 9 ir 15 greičio ruožuose. Jie savo klasėje atitinkamai finišavo 5-i ir 4-i. Devintame greičio ruože savo klasės lyderiui švedui Deniui Radstromui nusileido 30 sekundžiu, o 15-ame greičio ruože kitam savo klasės varžovui, taip pat švedui, Emiliui Bergkvistui pralaimėjo tik 3 sekundėmis. Po 16 greičio ruožų „Arctic Energy World Rally team“ sportininkų D. Jociaus ir D. Zvicevičiaus tandemas „RC4“klasėje klasifikuojami 7-oje vietoje, o bendroje įskaitoje lietuviai užima 39-ą vietą.  Tuo tarpu lyderių trejetuke belgas Thierry Neuville‘is tvirtai įsitvirtina pirmoje pozicijoje. Po šeštadienio greičio ruožų belgas turi beveik 23 sekundžių persvarą prieš antroje vietoje esantį airį Craigą Breeną. Iškart už jo rikiuojasi norvegas Andreasas Mikkelsenas, turintis 8 sekundžių deficitą prieš varžovą iš Airijos. Sekmadienis – paskutinė Švedijos ralio diena. Dalyviai susikaus trijuose greičio ruožuose. Iš viso lenktynininkams teks įveikti apie 52 sportinius kilometrus. 14 valandą Lietuvos laiku numatoma oficiali Pasaulio ralio čempionato antro etapo apdovanojimų ceremonija.