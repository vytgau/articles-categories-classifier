Rekonstrukcijos metu naujomis bus pakeistos visos aštuonios susidėvėjusios gelžbetoninio viaduko sijos bei sijų atraminiai guoliai, sustiprintos atramos kolonos. Viaduko rekonstrukcijos darbus ketinama baigti kitų metų pavasarį. Lapkričio 4 d. Rodūnios viaduko rekonstrukcijos metu bus pertvarkyti Švitrigailos ir Dariaus ir Girėno gatvių sankryžos šviesoforai – važiuojant iš miesto centro link oro uosto minėtoje sankryžoje bus galima važiuoti tik tiesiai. Įvažiuoti į Pelesos gatvę rekomenduojama iš Liepkalnio gatvės pusės, o į Prūsų gatvę – iš Šaltkalvio gatvės pusės. Siekiant išvengti spūsčių kryptimi oro uostas – miesto centras, prašome darbų zoną apvažiuoti miesto pagrindinėmis Tūkstantmečio ir Geležinio Vilko gatvėmis. Šiuo metu draudžiamas sunkiasvorio krovininio transporto (daugiau nei 3,5 t) eismas Rodūnios viaduku abiem kryptimis, o prasidėjus darbams važiuojamoji dalis bus susiaurinta iki dviejų eismo juostų. Vairuotojų patogumui aplinkinėse gatvėse bus įrengti informaciniai skydai apie planuojamus eismo pakeitimus bei apylankų maršrutus.  Rekonstruojant Rodūnios viaduką viešojo transporto eismas nesikeis, prieigose bus įrengtos papildomos A juostos, suteikiant pirmenybę viešajam transportui. Viaduko rekonstrukcijos metu galimi 1 Stotis–Vikingų g.–Oro uostas, 3 Stotis–Eišiškių pl.–Dilgynė–Salininkai–Vaidotai, 4 Stotis–Rodūnios kelias–Kirtimai, 41 Stotis–Eišiškių pl.–Užusienis, 42 Stotis–Eišiškių pl.–Salininkai, 78 Stotis–Eišiškių pl.–Pagiriai, 3G Fabijoniškės–Centras–Oro uostas, 104N Oro uostas–Centras–Europos aikštė maršrutų autobusų ir 10 Saulėtekis–Kalvarijų g.–Naujininkai, 17 Žirmūnai–Naujininkai maršrutų troleibusų vėlavimai. Kadangi darbų metu bus ribojamas eismas, savivaldybė atsiprašo gyventojų už laikinus nepatogumus. Eismo dalyviai prašomi būti atidūs, laikytis Kelių eismo taisyklių, stebėti kelio ženklus, esant galimybėms rinktis kitus maršrutus.