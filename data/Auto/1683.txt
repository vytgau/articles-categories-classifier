Šių metų liepą-rugsėjį, palyginti su analogišku praėjusių metų laikotarpiu, „Mercedes-Benz“ automobilių gamintojos grynasis pelnas, priskirtinas akcininkams, sumažėjo 16 proc., iki 2,2 mlrd. eurų. Štutgarte įsikūrusios įmonės pelnas sumažėjo, nepaisant 9,0 proc. daugiau parduotų automobilių ir padidėjusių pajamų. Iš viso per šį laikotarpį įmonė pardavė 824 tūkst. 100 automobilių, jos pajamos padidėjo 6,0 proc. ir siekė 40,8 mlrd. eurų. Veiklos pelnas nukrito 14 proc., iki 3,5 mlrd. eurų. Stambaus masto automobilių atšaukimas gamintojai kainavo 230 mln. eurų, o senesnių dyzelinių variklių pakeitimas, siekiant sumažinti kenksmingas azoto oksido emisijas, – 223 mln. eurų, ir tokie nuostoliai atitinkamai atsiliepė „Mercedes-Benz“ padalinio pelningumui, praneša grupė. Be to, „Mercedes“ ir „Smart“ automobilių padalinys aktyviai investuoja į naujas technologijas, žadėdamas seriją naujų elektromobilių modelių per artimiausius kelerius metus. Tuo tarpu grupės sunkvežimių, furgonų ir autobusų padaliniai pardavimus padidino. Tačiau furgonų bei autobusų padalinių veiklos pelnas smuko dėl aukštesnių žaliavų kainų ir nepalankių valiutų kursų svyravimų, ypač Lotynų Amerikos valiutų. Vis dėlto grupė paliko galioti visų metų prognozę, tikindama, kad tiek pajamos, tiek veiklos pelnas, palyginti su 2016 metais, „žymiai padidės“. „Daimler“ tikisi pagerinti pelno rodiklius, nors skiria nemažai išlaidų augimui pagerinti ir daug investuoja į mokslinius tyrimus ir technologijų plėtrą.