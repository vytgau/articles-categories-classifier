Tvirtindamas, kad aukštesni aplinkosaugos standartai kenkia prekybai, D. Trumpas paskelbė, kad tikslai, iškelti 2022-2025 metams, bus atidėti ir peržiūrėti. „Mes padėsime kompanijoms, o jos padės jums“, – sakė respublikonas, apžiūrėjęs automobilių bandymo gamyklą netoli Detroito. „Prašau visų čia šiandien esančių kompanijų prisijungti prie mūsų naujosios pramonės revoliucijos“, – sakė jis. Baltieji rūmai teigia, kad Baracko Obamos administracija naująsias taisykles priėmė paskubomis, neatsižvelgė į tikrąją padėtį rinkose, įvairių subjektų apribojimus šioje srityje ir vartotojų lūkesčius. Tačiau Baltųjų rūmų pareigūnai taip pat pripažino, kad neištyrė, kokį poveikį šis žingsnis gali turėti eksportui. Stambios rinkos, tokios kaip Japonija, Europos šalys bei 13 JAV valstijų, ypač Kalifornija, turi savus taršos standartus, kurie dažnai yra griežtesni negu federaliniu mastu JAV nustatyti standartai. Vasarį JAV automobilių gamintojai laišku kreipėsi į Aplinkos apsaugos agentūros (EPA) vadovą Scottą Pruittą ir prašė, kad naujasis prezidentas atšauktų B. Obamos administracijos nustatytus apribojimus. Pasak jų, jie gali kelti grėsmę amerikiečių užimtumui. D. Trumpas trečiadienį taip pat buvo susitikęs su automobilius gaminančių kompanijų vadovais ir pažadėjo jiems savo pagalbą, jei ryšys bus abipusis. „Padarysime su jumis nuostabių darbų, bet tik jei jūs padėsite mums su darbo vietomis“, – sakė jis. Nuo pat savo inauguracijos sausio 20-ąją D. Trumpas ne kartą yra pareiškęs, kad nori panaikinti aplinkosaugos taisykles, nes, pasak jo, jos kenkia darbo vietų kūrimui Jungtinėse Valstijose. S. Pruittas, buvęs Oklahomos generalinis prokuroras, buvo vienas aršiausių EPA kritikų, bet D. Trumpas galiausiai paskyrė jį šios agentūros vadovu. Praėjusią savaitę S. Pruittas paprieštaravo beveik visuotinai priimtai mokslinei išvadai pareiškęs, kad didėjantis išmetamų šiltnamio dujų kiekis nėra lemiamas klimato šiltėjimo veiksnys. Ši jo replika sulaukė visuomenės pasipiktinimo.