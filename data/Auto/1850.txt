„General Financing team Pitlane“ komandos ekipažas rugsėjo pradžioje vykusiame „DHL Rally Elektrėnai“ patyrė avariją, po kurios Agnė pateko į medikų globą. Atlikus išsamius tyrimus buvo išsklaidyti būgštavimai dėl patirtų traumų sudėtingumo – šturmanė jau kitą dieną išleista iš ligoninės. Tačiau trys savaitės akivaizdžiai pernelyg trumpas laikas, kad organizmą būtų galima erzinti naujomis perkrovomis. „Idealus variantas būtų startuoti su kolega Sebastianu Rozwadowskiu ir taip išplėsti pasirengimo 2018-ųjų Dakaro maratonui programą. Tačiau Sebą šiuo metu verslo reikalai nuvedė į Azijos šalis, todėl prisijungti prie komandos jis negali. Apsvarstę visus įmanomus variantus atsisakėme pagundų kviesti kurį nors kitą profesionalų navigatorių iš užsienio. Pasiūlėme drauge padirbėti vienam perspektyviausių šturmanų Lietuvoje – Aisvydui Paliukėnui. Žinau, kad jis ne pagal metus subrendęs, labai užsispyręs siekiant užsibrėžtų tikslų ir pavydėtinai darbštus. Šiais metais Lietuvos ralio čempionate jis važiavo drauge su Jonu Pipiru, tačiau „Rally Classic 2017“ planavo praleisti. Manau, kad susitarimas su Aisvydu tokiomis aplinkybėmis yra optimalus – jis turės progą pamatyti kitokią ralio „virtuvę“, o mes džiaugsimės galėdami pasidalinti patirtimi“, – sakė B. Vanagas. Beje, turint galvoje, kad „Rally Classic 2017“ lenktynėse Benediktas sieks iškovoti greičiausio Lietuvos ralio piloto titulą (AWD įskaitoje nepavejamai nuo persekiotojų nutolęs Janis Vorobjovas yra latvis; tarp Lietuvos pilotų su panašiu taškų kraičiu važiuoja Giedrius Notkus, Vytautas Švedas ir B. Vanagas), būtent tokia šturmanų rokiruotė varžyboms suteiks dar daugiau intrigos. „Tiksli stenograma ir idealus piloto-šturmano tarpusavio supratimas ekipažą paverčia mažiausiai 20-25 proc. greitesniu. Čia nepaprastai svarbios net tokios smulkmenos, kaip intonacija ir kalbėjimo ritmas. Stenogramoje užšifruota greičio ruožo charakteristika turi keliauti į vairuotojo smegenis be jokių trikdžių ar pasąmonės filtrų. Pasiekti tokį „susigirdėjimą“ per savaitę tikrai nebus paprasta. Juo labiau, kad 10 pastarųjų metų aš stenogramą sudarinėju anglų kalba, o Aisvydas su savo pilotu pripratęs komunikuoti lietuviškai“, – sakė „General Financing team Pitlane“ komandos pilotas. Gera žinia ta, kad „DHL Rally Elektrėnai“ lenktynėse automobilio patirtos „traumos“ pasirodė esą sąlyginai lengvos. Nuo kelio nuskriejęs „Juodasis vaiduoklis“ į Druskininkus keliaus pakeistais priekinės dalies agregatais, kai kuriais apdailos elementais ir naujais saugos diržais. Saugos ekspertai, atidžiai apžiūrėję „Škoda R5“ kėbulą konstatavo, kad jokių deformacijų jis nepatyrė, todėl Dakaro maratonui „Toyota Hilux“ ruošiančių komandos mechanikų darbo grafikas buvo pakoreguotas minimaliai.