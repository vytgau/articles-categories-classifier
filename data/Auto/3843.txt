Nematomas veiksmas „Šalia trasos žiūrovai mato tik greitai ir dar greičiau važiuojančius automobilius. Internetu ir per televiziją oficialūs lenktynių transliuotojai parodo lenkimus iš išorės. Kai kam ilgų nuotolių lenktynės, kur svarbiausia ištvermė ir nebūna tiek daug artimų kovų, gali pasirodyti nuobodžios. Bet tik todėl, kad nemato tikrojo veiksmo, kuriame sukasi lenktynininkai. Mes tą norime parodyti“, – sakė „Dynami:t Energy“ lenktynininkas Mantas Matukaitis. Važiavimas milžinišku greičiu nutolus vos per centimetrą nuo trasos atitvarų, maksimaliu greičiu atliekami lenkimai siauruose nuvažiavimuose ir užvažiavimuose ant viadukų, kurie suprojektuoti vos vienam automobiliui, pro šoną lekiantys greitesni ir lenkiami lėtesni automobiliai, po keturis vienoje linijoje telpantys dviejų eismo juostų kelyje. O dar ir sustojimai techninio aptarnavimo juostoje bei vairuotojų pasikeitimai. Iš vidaus viskas atrodo kitaip nei iš išorės. Gerokai daugiau veiksmo, darbo tiek vairuotojui tiek komandai, ir adrenalino, kurio žiūrovai niekada nematė, mat dar niekas nėra transliavęs „Eneos 1006“ km lenktynių iš automobilio vidaus. Gyvai – per „Facebook“ Tiksliau, nematė iki šiol, nes „Dynami:t Energy“ komanda, likus dar visam metų ketvirčiui iki lenktynių, jau derina techninius sprendimus, kaip „BMW E46“ automobilyje sumontuoti kamerą ir gyvai transliuoti vaizdą visą dieną truksiančių lenktynių metu nuo pat starto iki finišo.  „Mūsų planas yra transliuoti lenktynes „Facebook“ platformoje, kuri yra sukūrusi tam geras technines galimybes. Taip pat šis socialinis tinklas garantuoja didelį pasiekiamumą. Išskirtiniais gyvai transliuojamais lenktynių vaizdais iš automobilio vidaus stengsimės automobilių sportu sudominti ir tuos, kurie „Eneos 1006 km“ varžybas vadina „raliu“, – misiją nupasakojo M. Matukaitis. Per kelerius metus komanda surinko didelį būrį draugų, nuodugniai sekančių „Dynami:t Energy“ pasirodymus trasoje. Tačiau ne visi gali atvyksti į lenktynes. Juolab, kad tiek komandos būstinėje, teik techninio aptarnavimo zonoje vieta ribota. Štai, pernai komandos fanai išpirko visus leidimus į techninės aptarnavimo zonos kaimynų žiūrovų zoną, kad galėtų būti arčiau veiksmo. Tarp jų yra nemažai sakančių, kad oficiali transliacija jų netenkina. Tuo tarpu tiesioginė transliacija iš automobilio vidaus fanams leis įsijausti į patį lenktynių sūkurį. Komanda lenktynes ketina transliuoti savo, „Dynami:t Energy“ profilyje feisbuke. Nauda komandai Tuo tarpu „Dynami:t Energy“ ekipos vadovas Aleksandras Dainys šiame projekte mato naudą ir pačiai komandai. „Gyva transliacija iš automobilio būtų vertinga papildoma informacija komandos štabui. Įsikūrę techninėje aptarnavimo zonoje matome ne tiek jau daug. Su lenktynininku galime bendrauti tik radijo ryšiu. Matydami, kas dedasi automobilio viduje, turėtume aiškesnį lenktynių eigos vaizdą, priklausomai nuo situacijos, matydami, kaip vairuotojai važiuoja, galėtume reguliuoti jų greitį: vytis artimiausius priešininkus arba taupyti techniką“, – kalbėjo A. Dainys.  Praėjusių metų A3000 klasės nugalėtojai, įlipę į greičiausiųjų bendros įskaitos dešimtuką, su „BMA E46“ automobiliu nori siekti dar aukštesnių rezultatų. Kaip išsireiškė M. Matukaitis, norint su motoroleriu lenkti „britvas“, reikia idealiai sustyguoti komandos darbą. Dėl to gerokai daugiau informacijos dėl tiesioginės transliacijos iš automobilio vidaus gausiantis komandos štabas gebės tiksliau suplanuoti lenktynių strategiją ir apginti klasės nugalėtojų titulą. Į šią kovą „Dynami:t Energy“ stos tos pačios sudėties: M. Matukaitis, Aistė Antanaitytė-Matukaitė, Tadas Aganauskas ir Benediktas Sinkevičius.