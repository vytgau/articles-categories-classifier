Naujasis „Velar“ vadinamas „Range Rover“ avangardu. Saugesnis, švaresnis, efektyvesnis – taip jį apibūdina kūrėjai. „Land Rover“ naujoką pristatė siekdamas išlaikyti pirmaujančias pozicijas SUV segmente. „Range Rover Velar“ tapo ketvirtuoju šeimos nariu ir užėmė vietą modelių gamoje tarp „Range Rover Evoque“ ir „Range Rover Sport“. „Land Rover“ 1970-aisiais pristačius pirmąjį prabangų visureigį „Range Rover“, prasidėjo šio išskirtinio automobilio kelionė į vartotojų širdis. Beje, pirmasis „Range Rover“ buvo pristatytas Luvro muziejuje, Paryžiuje. Tuo metu automobilis buvo demonstruojamas kaip „pavyzdinio pramoninio dizaino“ pavyzdys. Savo ruožtu, naujasis „Velar“ pristatytas Londono Dizaino muziejuje. Automobilio išpildymo medžiagos atspindi pažangias ateities vartojimo technologijas. Vienintelis segmente „Velar“ siūlo alternatyvą odinėms sėdynėms – tvarias, aukščiausios kokybės tekstilės medžiagas. Dėmėtai pilkos (angl. Dapple Grey) spalvos medžiaga su verstos odos intarpais buvo sukurta bendradarbiaujant su „Kvadrat“, Europoje pirmaujančia aukštos kokybės bei dizaino tekstilės gamintoja. „Velar“ dizainą atspindi ypatingai ploni lazeriniai (angl. Matrix-Lazer) LED žibintai, įleistos durų rankenos, juodinto vario spalvos priekinio bamperio bei galinio sparno angų elementai. Be to, automobilis turi sudėtingą keturių kampų (angl. four-corner) pakabos sistemą.  „Range Rover Velar“ gyvybei įkvėpti siūlomi penki varikliai, pradedant nuo 180 AG, 2 l darbinio tūrio „Ingenium“ dyzelinio iki galingo 380 AG, 3 litrų darbinio tūrio, V6 benzininio. 300 AG „Ingenium“ benzininis variklis prie jėgainių asortimento prisijungs šiemet, kiek vėliau. Naujoko pasirodymo proga „Land Rover“ gamykloje, įsikūrusioje Solihalo mieste (Jungtinė Karalystė), pristatyta 50 metų „Range Rover“ šeimos istorija. Interaktyvioje parodoje lankytojams suteikta unikali galimybė susipažinti su pirmuoju koncepciniu „Velar“ modeliu, pasirodžiusiu 1967-aisiais metais, o taip pat – šių dienų „Range Rover“ šeimos modeliais „Range Rover Sport“ bei „Range Rover Evoque“. Išankstiniai šio prabangaus miesto visureigio, kurio kaina prasideda nuo 58 tūkst. 900 eurų, užsakymai jau priimami ir Lietuvoje. Anot „Inchcape Motors“ rinkodaros vadovės Justės Šataitės, jau sulaukta pirmųjų užsakymų, o klientus automobiliai turėtų pasiekti šį rudenį.