Antrą Lietuvos virtualių žiedinių lenktynių „Neste Dream 2 Drive“ čempionato savaitę vyko tikra lyderių pasiutpolkė. Vilniečius iš lyderių pozicijų išstumdavo kauniečiai, tada lyderių gretose sužibėdavo Klaipėdos vardas ir taip be paliovos. Daug ką apie atrankos dinamiką pasako vienas faktas – ankščiau norint patekti į TOP3 viršūnėlę reikėjo įveikti psichologiškai svarbią 1:45 min. ribą. Šiandien toks virtualios Poznanės „Tor Poznan“ trasos įveikimas nebėra išskirtinis net TOP16 lentelėje. Prieš savaitę lyderiavęs kaunietis Andrius Šliumba buvo nublokštas į 7 poziciją, o kitas kaunietis Paulius Dunauskas, net dviem dešimtosiomis pagerinęs savo laiką, buvo nustumtas už TOP3 ribos. Į pirmąjį trejetuką po nuožmios kovos užkopė trys bendravardžiai. Šiuo momentu dėl pirmojo Lietuvos virtualių lenktynių „Neste Dream 2 Drive“ čempiono titulo kaunasi vilnietis Dominikas Bačilo (1:45.233), šilutiškis Dominykas Jovaiša (1:45.349) ir dar vienas sostinės gyventojas Dominykas Eičinas (1:45.580). Jei šių vaikinų tėvai vardų nedavė įkvėpti „Greiti ir įsiutę“ filmų serijos, tuomet tokią turnyrinės lentelės kombinaciją galima laikyti gražiu sutapimu.  Įpusėjus čempionato atrankai organizatoriai primena, kad nuo gegužės važiavimai bus vykdomi tik Vilniaus ir Klaipėdos „Simuliatorių akademijose“. Suklusti turėtų visi savo 3 bandymų limito neišnaudoję lenktynininkai. Patirtis rodo, kad net ir dviem dešimtosiomis pagerintas laikas, neužtikrina nepajudinamos pozicijos. „Neste Dream 2 Drive“ yra pirmasis Lietuvoje virtualių žiedinių lenktynių čempionatas. Simuliatoriaus sukuriamos sąlygos maksimaliai atkartoja tikras lenktynių situacijas, todėl čempionato nugalėtojas persikels į tikrą trasą su tikrais automobiliais ir emocijomis.  Šiuo čempionatu jo iniciatorius ir organizatorius VšĮ „Tauras racing“ siekia populiarinti automobilių sportą Lietuvoje ir lavinti talentingus lenktynininkus. 16 greičiausių atrankos dalyvių pateks į „Neste Dream 2 Drive“ čempionato pusfinalius. Finale varžysis 4 dalyviai. Tik vieno iš jų svajonė tapti profesionaliu lenktynininku virs realybe!