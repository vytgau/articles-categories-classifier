„Greičio ruožais susirašydami trasą pravažiavome jau daugiau kaip 2000 km ir pravažiuosim turbūt dar tūkstantį. Ir visa tai kalnų serpantinais, kur 100 km gali įveikti ne greičiau nei per dvi valandas. Dirbam nuo aušros iki sutemų ir, kaip sako lietuviai, galva jau darosi kvadratinė“, – pasakoja D. Jocius. Techninę komisiją „MVP Racing“ komandos automobilis „Mitsubishi Lancer Evo X“ praėjo be nesklandumų, nors techniniai komisarai jį tikrino daugiau kaip pusantros valandos – nuo smulkiausio varžtelio iki sportininkų aprangos bei šalmų. Antradienį „MVP Racing“ komandą papildė paskutinis trūkstamas narys – technikas Edvardas Liucevičius. Edvardas ką tik grįžo iš Dakaro ralio maratono, kur padėjo Benedikto Vanago komandai. Trečiadienį lenktynininkai nuo ankstyvo ryto susirašinėja likusius du greičio ruožus, o po pietų dalyvaus bandomajame greičio ruože. Per treniruotes D. Jociui teko panaudoti visas savo prancūzų kalbos žinias. Nors Monte Karlo apylinkėse vyksta Pasaulio ralio čempionatas (WRC), visi teisėjai kalba išskirtinai tik prancūziškai ir susikalbėti su jais yra itin sunku. Laimei, Deivido mama jau keletą metų gyvena Prancūzijoje. Dėl to sportininkui dažnai tenka lankytis šioje šalyje ir jis neblogai žino prancūzų kalbą – tai ne vieną kartą išgelbėjo lenktynininkus nuo nesusipratimų ar gaišaties. „Pastebėję, kad galiu susikalbėti prancūziškai, teisėjai tarsi pasikeisdavo – mūsų ekipažas buvo vaišinamas ir saldainiais, ir bananais, o vieną kartą mums teisėjai pasiūlė net arbatos“, – savo linksmais nuotykiais dalinosi D. Jocius. Nuo pirmadienio Monte Karle jau įsikūrė visi lenktynininkai – servise jau verda darbas, visos komandos jau išsiskleidė savo palapines ir pasiruošė kovai – nuo gamyklinių iki privačių komandų.