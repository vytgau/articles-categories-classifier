Didžiausią proveržį vertinimo skalėje pademonstravo „Tesla“: šio prekės ženklo vertė padidėjo net 32 proc. ir ji pakilo per dvi pozicijas į aštuntą vietą. Kaip rašo „Automotive News Europe“, „Toyota“ prekės ženklo vertė nukrito 3 proc. ir dabar siekia 28,7 mlrd. JAV dolerių (maždaug 25,5 mlrd. eurų). Taip nutiko todėl, kad didesnio pardavimo rodikliais teko kompensuoti valiutų kursų svyravimų keliamus iššūkius, be to, didėjant darbo sąnaudoms didėjo ir investicijos. „Prekės ženklas „Toyota“ vertinamas kaip patikimumo ir kokybės garantas“, – sako vienas iš „Kantar Millward Brown“ vadovų Peteris Walshe‘as. Anot jo, net tada, kai atsirado šiokių tokių problemų ir tam tikrą kiekį produkcijos teko atšaukti, lojalūs klientai gūžčiojo pečiais, nesuprasdami, kodėl kilo sąmyšis, nes savo automobilius laikė puikiomis transporto priemonėmis. „Bendrovė „Toyota“ metų metais užtikrina puikią kokybę“, – pridūrė P. Walshe‘as. Reikia pasakyti, kad pirmoji vieta prekės ženklui „Toyota“ atiteko net 10 kartų per pastaruosius 12 metų atliekamus tyrimus. „Tesla“ pralenkė „Porsche“ ir „Land Rover“ Prekės ženklo „Tesla“ vertė pakilo net 32 proc. ir šiuo metu siekia 5,9 mlrd. JAV dolerių (maždaug 5,2 mlrd. eurų). Šis ženklas, aplenkdamas „Land Rover“ ir „Porsche“, šoktelėjo į aštuntą vietą, o pernai buvo dešimtoje. „Prekės ženklo „Tesla“ atvejis labai įdomus, nes yra siejamas ne tik su šiandien siūlomais automobiliais, bet ir su ateities lūkesčiais, – sako P. Walshe‘as. – Kiekvienas, net nebūdamas šios markės automobilio savininku, instinktyviai jaučia, kad bendrovė tiekia neprilygstamos kokybės gaminius. Žinau tik dvi kitas bendroves, sugebėjusias įgyti tokią garbingą reputaciją prieš žengdamos į masinės gamybos rinką. Tai – „Apple“ ir „Facebook“.“ „Land Rover“ šių metų sąraše atsidūrė devintoje vietoje, nors apskritai prekės ženklo vertė 17 proc. pakilo ir dabar siekia 5,5 mlrd. JAV dolerių (maždaug 4,9 mlrd. eurų). „Land Rover“ rezultatai puikūs visose rinkose. Taip yra dėl didėjančios miesto visureigių paklausos. Tuo ši įmonė tikrai sugebėjo pasinaudoti“, – sako P. Walshe‘as. Su visa rinkos tyrimų įmonės „Kantar Millward Brown“ atlikta 100 vertingiausių pasaulio prekių ženklų analize galite susipažinti paspaudę čia.