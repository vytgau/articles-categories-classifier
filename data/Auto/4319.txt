„Vakar nutiko toks keistas vairuotojiškas nutikimas. Važiuojant greitkeliu link Buenos Aires pamečiau galinį dešinį Landcrauzo ratą. Lūžo špilkos. Greitis buvo apie 120km/h, kelias švelniai sukosi į kairę. Kažkas BAAM... lengvas automobilio koregavimas vairu ir greitas sustojimas kelkraštyje. Jokio didelio streso suvaldant automobilį nebuvo. Gerai, kad tas ratas buvo ne priekinis. Susižvalgėm keturiese, viskas aišku, sprogo padanga. Pasižiūrim – nėra rato, matosi nulūžusios špilkos. Pastatom avarinį ženklą ir keturiese bandom rasti ratą. Paieškos vyksta geras 45 min., šukuojam jau ir visai beviltiškas vietas ir patys netikim, kad rasim. Iš paskos važiavę komandos mechanikai greitai sugalvoja kaip pritaikyti sportinio Hiliuxo špilkas ir pradeda darbą. Mes tęsiam paieškas, nors mintyse jau aukojam ratą KELIO DIEVAMS. Ratas, atsiskyręs nuo stebulės, pirmiausia „nuskynė“ kelio ženklą ir patraukė pasiganyti į Argentinos laukus. Pakeliui peršoko spygliuotos vielos tvorą ir ramiai atgulė kažkokios agro kultūros pataluose. Palypėjęs ant tvoros kuolo aš gastroliantą ir pamačiau. Nors atrodė, kad jokių šansų peršokt 1.5 m tvorą nuriedėjus 0.5 km nuo nukritimo vietos ratas neturėjo, bet pasirodo, kad būna ir taip. Dvi pamokos-nepasiduok, nors tai atrodo jau beviltiška ir eilinį kartą #vairuodamasvairuok, nes jei pamesi ratą nevairuodamas, gali į tuos Argentinos laukus pavaryt su visu automobiliu, o gal net ir ant stogo...“, – savo „Facebook“ paskyroje parašė V. Milius.  