Nors į šį klausimą atsakymas kaip ir aiškus – iki šiol mažiausias SUV „Hyundai“ gamoje buvo ne toks jau ir mažas (4,5 m ilgio) „Tucson“, tad Europoje, kurioje dominuoja B segmento automobiliai, korėjiečiams akivaizdžiai trūko rinkoje aktualaus modelio. Taip, gamoje buvo papildomomis plastikinėmis apsaugomis apkabinėta „Hyundai i20“ versija „ix20“, tačiau Europoje, kur vertinami stilingi ir originalūs automobiliai, to akivaizdžiai neužteko. Tad netenka stebėtis, kad gamintojas pasaulinei modelio premjerai pasirinko Europos madų sostinę Milaną – po kaitria Italijos saule susirinko keli šimtai žurnalistų stebėti pirmojo modelio parodymo visuomenei. Gaila, išbandyti jo kelyje kol kas nebuvo galimybės, bet apžiūrėti iš arti ir susidaryti pirmąjį įspūdį užteko. Tad, kalbant apie išvaizdą, čia galima išvysti ne vieno šios mažos klasės modelio bruožą – priekinė dalis su pagrindiniais ir dienos LED žibintais primena tiek naujausius „Citroen“, tiek kažkada buvusį, bet dabar jau senstelėjusį „Nissan“ bestselerį „Juke“, galas – „Peugeot“ automobilius. Reikia pasakyti, kad dominuoja citatos iš populiarių Europoje mažų automobilių segmento, o kad tai yra „Hyundai“, nematant logotipo galima pasakyti nebent tik pagal trapecijos formos priekines groteles. Salone taip pat yra smagių akcentų – kėbulo spalvos apvadai aplink ortakius ir pavarų svirtį, 8 colių ekranas per vidurį (bazinėje versijoje – 7 colių skersmens) su telefono „Apple CarPlay“ ir „Android Auto“ prijungimo funkcijomis, belaidžio įkrovimo vieta. Žinoma, išvaizda – skonio reikalas, tačiau asmeniškai man salone per daug linijų ir išlinkimų, o štai prietaisų rodmenų, atvirkščiai, norėtųsi žaismingesnių. Bet kas aš toks, kad Milane abejočiau dėl išvaizdos. O ir visgi automobilyje kur kas svarbiau praktiški dalykai – prie vairo įsitaisiau patogiai, apdailos kokybė aukštesnio nei vidutinio šiame segmente lygio, 4165 mm ilgio automobilis turi iki 170 mm prošvaisą (su didžiausiais 18 colių ratlankiais), į bagažinę telpa nuo 361 iki 1143 l. Ir, žinoma, dar svarbu kaip jis važiuoja. Deja, to kol kas išbandyti nepavyko, tačiau matant kokiais žingsniais progresuoja šis Vokietijoje Europos rinkai automobilius kuriantis gamintojas iš Korėjos, abejoti netenka, kad mažasis „Kona“ savo važiavimo savybėmis nenusileis pagrindiniams konkurentams. O su 1,6 l 177 AG turbovarikliu (bazinis motoras – 1.0 l trijų cilindrų 120 AG galios, taip pat bus du dyzeliniai 1.6 l 115 ir 136 AG varikliai) dar ir užkais jiems tikrą pirtį (žadamas įsibėgėjimas iki 100 km/val. – per 7,9 sekundes ) – taip taip, mažylis bus siūlomas ne tik su tokiu, itin „karštu“ varikliu (kažką panašaus siūlo nebent „Juke“), bet ir turės visus varančiuosius ratus, taip pat dviejų sankabų automatinę pavarų dėžę. Matant tokį galios arsenalą, kuris šiaip jau tikrai nėra būtinas mažam miesto automobiliui, tampa akivaizdu, kad korėjiečių tikslas – aplenkti amžinų varžovų iš Japonijos bestselerį „Juke“. Nes pastarajam gerokai senstelėjus, o „Nissan“ gamintojui vis sukant galvą, kuo pakeisti tokios netikėtos sėkmės sulaukusį modelį, dabar tam yra kaip niekada palankus metas. O ar tai pavyks – parodys laikas. 