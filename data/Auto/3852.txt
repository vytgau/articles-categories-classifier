Kalbos, kad „Volkswagen“ imsis nedidelio biudžeto projekto, sklido jau seniai ir nors koncernas išgyvena ne pačius geriausius laikus, ši idėja tikrai nepamiršta. Smulkmenas apie ketinimą ją įgyvendinti pranešė Didžiosios Britanijos leidinys „Auto Express“. Kaip sako „Volkswagen“ techninio skyriaus vadovas Frankas Welschas, pagrindinė užduotis – sukurti į „Renault-Nissan“ pasiūlytą rumunišką „Dacia“ panašią markę. Būsimus automobilius visų pirma ketinama pristatyti Kinijos rinkai, nes šioje šalyje veikia nuo seno su Vokietijos bendrove bendradarbiaujanti Kinijos automobilių gamintoja FAW. Ši korporacija turėtų užtikrinti reikalingą gamybinį pajėgumą. Kinijos rinkoje pirmas naujas modelis turėtų pasirodyti 2019 metais, o vėliau jis bus pristatytas Meksikoje, Brazilijoje ir Indijoje. Naujosios markės gamoje atsiras kompaktiškas sedanas ir krosoveris, kuris bus siūlomas tiek standartinės bazės, tiek su prailginta važiuokle ir papildoma, trečia sėdynių eile. Pirminis bendrovės sumanymas buvo kurti ketverių durų modelius, tačiau neįtikėtinas SUV tipo automobilių populiarumas privertė peržiūrėti koncepciją. Pagrindiniai modelio komponentai – sena platforma PQ35, naudota kuriant 5 bei 6 kartos „Volkswagen Golf“, papildyta keliais pažangios modulinės platformos MQB elementais. Būsimų modelių kainos, kaip prognozuojama, turėtų prasidėti nuo 9,7 tūkst. eurų.