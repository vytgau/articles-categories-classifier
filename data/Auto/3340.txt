Naujasis „Civic“ tapo 13,5 cm ilgesnis bei 2 cm platesnis. Automobilio ratų bazė padidėjo 3 cm. Tai ženkliai padidino erdvę salone. Keleiviai gale turės beveik 10 cm daugiau erdvės nei ankstesniame modelyje. Priekinės sėdynės taip pat išdėstytos plačiau, padidinant erdvę pečių aukštyje. Automobilio bagažinės tūris išaugo net 20 proc. – iki 480 litrų (1200 litrų sulanksčius galines sėdynes). Nors automobilis tapo didesnis, lyginant su pirmtaku „Civic“ svoris sumažėjo 16 kilogramų. Dėl naujos konstrukcijos kėbulas tapo 52 proc. standesnis, automobilio svorio centras perkeltas 10 mm žemiau, taip pat sumažėjo oro pasipriešinimo koeficientas. „Civic“ pristatomas su naujos kartos benzininiais „Honda VTEC Turbo“ varikliais. Trijų cilindrų 1.0 litro darbo tūrio jėgainės galia siekia 129 AG (95 kW), maksimalus sukimo momentas – 200 Nm. Variklis suprojektuotas, jog didžiausią galią ratams perduotų esant žemiems ir vidutiniams variklio sūkiams. Galingesnė 1.5 litro „VTEC Turbo“ versija išvysto 182 AG (134 kW) bei 240 Nm sukimo momentą. Su šiuo varikliu „Civic“ 100 km/val. pasiekia per 8,2 sekundės, o vidutinės kuro sąnaudos, anot gamintojo, siekia 5,9 l / 100 km.  Automobilis komplektuojamas su naujos kartos šešių laipsnių mechanine ar septynių laipsnių automatine pavarų dėže. „Civic“ siūlomas su išmaniųjų aktyvaus saugumo technologijų rinkiniu „Honda Sensing“. Standartinėje įrangoje taip pat montuojama „Agile Handling Assist“ sistema, padedanti valdyti automobilį posūkiuose ir galinti dinamiškai reguliuoti galios bei stabdžių jėgos paskirstymą tarp automobilio ratų dar iki įsikišant stabilumo kontrolei. Kritinio stabdymo sistema padeda stabdyti automobilį, jei nustatoma, jog susidūrimas su kliūtimi yra neišvengiamas. Automobilis geba ne tik laikytis kelio ženklinimo linijų, bet ir nustatyti nukrypimą nuo kelio bei vairo stiprintuvo ir stabilumo kontrolės pagalba koreguoti važiavimo trajektoriją. Su adaptyvia greičio palaikymo sistema sujungta išmanioji ženklų atpažinimo sistema leidžia važiavimo greitį derinti su greičio apribojimais. Išsamiau apie naująjį „Honda Civic“ skaitykite DELFI apžvalgoje.