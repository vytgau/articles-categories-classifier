Deja, kūdikiai – neįtikėtinai prasti vairuotojai ir labai retai sutinka susimokėti už degalus. Taigi kiekvieną kartą viską mesti ir juos vežioti, kai tik ateina laikas miegoti, nėra nei patogu, nei ekonomiška, rašo CNN svetainė internete. Automobilių gamintoja „Ford“ galimai turi sprendimą. Pristatyta naujo tipo vaikiška lovytė, imituojanti geriausius pasivažinėjimų automobiliu metu patiriamus įspūdžius. „Max Motor Dreams“ lovytė primena dizainerių kurtą lopšį, tačiau visą tiesą atskleidžia „Ford“ logotipas. Lovytės dugne įtaisytas garsiakalbis, skleidžiantis variklį primenančius garsus. Lovytės dugnas lėtai siūbuoja tai į vieną, tai į kitą pusę, imituodamas važiuojančio automobilio judėjimą. Lovytės apvade sumontuotos LED lemputės, periodiškai įsijungiančios ir išsijungiančios, primenančios pakelės žibintus. Ekspertų teigimu, nedidelis triukšmas ir pasikartojantis judėjimas primena mažiems vaikams laikus, kai jie dar buvo motinos įsčiose. „Max Motor Dreams“ lovytės dizainas panašus į kitą anksčiau šiais metais pristatytą išmaniąją lovytę „Snoo“. Sukurta pripažinto pramoninio dizainerio Yveso Beharo, vaikų gydytojo Harvey Karpo ir Masačiusetso technologijų universiteto inžinierių, 1160 JAV dolerių (1097 eurus) kainuojanti kūdikių lovytė „Snoo“ taip pat atkartoja mažų vaikų itin mėgstamus garsus ir siūbavimus. Dalis senamadiškų pažiūrų tėvų šiuos pojūčius atkuria patys, sūpuodami vaiką ir skleisdami atitinkamus garsus savarankiškai. Tiesa, kol kas „Max Motor Dreams“ vaikiškos lovytės įsigyti visiems susidomėjusiesiems nepavyks. Ši lovytė – tai dalis reklaminės kampanijos, skirtos populiarinti „Max“ linijos automobilius. Vis dėlto, anot „Ford“ atstovų, dėl itin didelio susidomėjimo svarstoma galimybė imtis masinės tokių lovyčių gamybos.