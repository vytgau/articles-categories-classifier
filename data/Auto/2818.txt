„Inovatyvios technologijos – valstybės ateities ekonomikos pagrindas. Mums svarbu, kad žmonės laipsniškai priprastų prie šių automobilių, jiems būtų pritaikytos Kelių eismo taisyklės, ir, svarbiausia, – būtų užtikrintas visų eismo dalyvių saugumas“, – sako susisiekimo ministras Rokas Masiulis. Iki šiol nacionaliniuose teisės aktuose nebuvo apibrėžta nei savivaldžio automobilio sąvoka, nei nustatytos sąlygos, kuriomis naujos kartos transporto priemonė galėtų dalyvauti viešajame eisme, nebuvo reglamentuotos jų bandymų sąlygos. Susisiekimo ministerija, palaikydama inicijuojamus įstatyminio reguliavimo pokyčius, pasitelkė į pagalbą programos „Kurk Lietuvai“ dalyvius, kartu su kuriais rengiasi poįstatyminių teisės aktų pokyčiams. Taip siekiama užtikrinti, kad teisinis savivaldžių automobilių reguliavimas bei infrastruktūrinis pasirengimas mūsų šalyje būtų vienas konkurencingiausių ir saugiausių Europoje. Numatoma, kad savivaldžius automobilius bus galima bandyti ir eksploatuoti šalies keliuose jau netolimoje ateityje. Tikimasi, kad šių transporto priemonių dėka sumažės avaringumas, spūstys, aplinkos tarša. Naujas reglamentavimas turės teigiamos įtakos verslui, nes bus sudarytos sąlygos plėtoti išmaniąsias transporto sistemas ir technologijas. Įsigaliojus SEAKĮ pataisoms, savivaldis automobilis oficialiai bus įvardytas kaip save valdantis automobilis, kuris dalyvauja viešajame eisme be asmens įsikišimo. Pagal naująjį reglamentavimą savivaldžio automobilio įranga privalės valdyti transporto priemonę taip, kad užtikrintų saugų eismą ir važiuotų nekeldama pavojaus kitiems eismo dalyviams – sulėtintų greitį ar saugiai sustotų, jei to prireiktų dėl susiklosčiusių aplinkybių. Savivaldžio automobilio įranga turės būti pritaikyta galimam policijos pareigūnų patikrinimui, taip pat įteisinti reikalavimai asmenims, kuriems bus leista atlikti išmaniosios transporto priemonės bandymus keliuose. Šie asmenys vykdys įstatymuose ar kituose teisės aktuose numatytas vairuotojų pareigas ir privalės turėti galiojantį pažymėjimą bandomai transporto priemonės kategorijai vairuoti. Iki to laiko, kol įsigalios Seime numatomas priimti įstatymo projektas, Vyriausybė ir jos įgaliotos institucijos turės priimti įgyvendinamuosius teisės aktus, kurie nustatys savivaldžių automobilių bandymų ir naudojimo viešajame eisme sąlygas bei tvarką.