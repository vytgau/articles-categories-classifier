„Kad tai nebūtų paprastas pasitreniravimas, norim įpilti šiek tiek azarto – juk ne tik naudinga, bet ir smagu jėgas pasilyginti su panašaus pajėgumo varžovu. Antra vertus, gatvėje, panašiai kaip varžybose, jeigu staiga tenka manevruoti siekiant išvengti kliūties, adrenalinas spusteli smegenis ir raumenis, o tai gali lemti klaidas. Taigi čia kiekvienas motociklininkai galės įsivertinti, kokie jo motociklo valdymo gebėjimai, ir tai padarys saugioje aplinkoje“, – sako „Coffee Racers“ prezidentas Adomas Dautartas. Motociklų slalomo varžybos bus „Coffee Racers“ renginių sezono uždarymo šventės „Moto Fiesta powered by Liqui Moly“ dalis. Atitvertoje aikštelėje iš kūgelių bus suformuota trasa, kurią dalyviams ir reikės įveikti. Slalomo trasa dalyviams bus atvira nuo 13 iki 17 valandos, kad visi turėtų pakankamai laiko pasitreniruoti ir apsiprasti. „Slalome tradiciškai būna visko – „gyvatėlių“, 360 laipsnių apsisukimų mažo spindulio rate, teisingo sustojimo ir panašiai. Tačiau trasa nebus labai sudėtinga, kad vairavimu tarp kūgelių mėgautis galėtų ir patyrę, ir pradedantieji motociklų vairuotojai. Kita vertus, trasa bus pakankamai ilga, kad matuojant trasos įveikimo laikus galėtų išryškėti skirtingi vairuotojų meistriškumo lygiai“, – teigia A. Dautartas. Anot jo, priešingai nei varžybose žiede, slalomo rungtyse sportiniai („superbike“ tipo) motociklai neturi jokio pranašumo, netgi atvirkščiai – juos vairuoti lėtuose vingiuose ir apsisukimuose yra gerokai sunkiau nei, pavyzdžiui, „enduro“ ar „cruiser“ klasės motociklus. Slalome dalyvauti galės visų motociklų tipų vairuotojai. Reikalavimai taikomi nesudėtingi, skirti dalyvių saugumui, – techniškai tvarkingas motociklas ir motociklininko apranga: šalmas, pirštinės, švarkas, kelnės ir batai. Registruotis į slalomo varžybas motociklininkai gali feisbuke, dalyvavimą patvirtinę renginio apraše „Moto slalomas @Moto Fiesta“. Geriausiai pasirodę dalyviai bus apdovanoti ir rėmėjų prizais. Daugiau informacijos apie renginį – www.crmoto.lt.