Sujungiamumas – viena iš svarbiausių naujienų modelyje. „Mercedes PRO“ tinklo paslaugos, susietos su naująja „Mercedes-Benz User Experience“ (MBUX) multimedijos sistema, sukuria puikų pagrindą visiems logistikos ir transporto sprendimams. „Mercedes PRO“ sujungia automobilių parko valdymo centrą su visais automobiliais ir vairuotojais – tai leidžia internetu valdyti užduotis, stebėti automobilio buvimo vietą, degalų kiekį ar techninės priežiūros statusą beveik realiu laiku. Bus galima rinktis iš aštuonių skirtingų „Mercedes PRO“ paketų. Jau tapo įprasta, kad „Sprinter“ pirkėjai turi ypač plačias adaptavimo galimybes. Būtent maksimalus pritaikymas apibrėžia ir naujosios „Sprinter“ koncepcijos esmę. Įvairūs kėbulo tipai, pritaikomas kabinos dizainas, kėbulo ilgis ir kiti priedai leidžia sukurti daugiau nei 1700 skirtingų automobilio kombinacijų. Prie rinkoje įsitvirtinusių galiniais ir keturiais ratais varomų pasirinkimų, „Mercedes-Benz“ pridėjo ir priekiniais ratais varomą versiją. Taip pat sukurtos dvi naujos greičių dėžės priekiniais ratais varomam modeliui. Devynių laipsnių automatinė greičių dėžė – pirmoji šiame automobilių segmente. Kaip tvirtinama pranešime, ji užtikrina optimalų balansą tarp ekonomiškumo ir judraus vairavimo, pasižymi mažu triukšmo lygiu ir išskirtiniu važiavimo komfortu. Naujoji šešių pavarų mechaninė greičių dėžė užtikrina komfortišką pavarų perjungimą be varginančių vibracijų.  Vairuotojo darbo vieta neperkrauta, praktiška ir sukurta taip, kad atitiktų visus transporto sektoriaus reikalavimus. Vairuotojai automobilyje ras ergonomiškas sėdynes, beraktį užvedimą ir pagerintą oro kondicionavimo sistemą. Naujojo „Sprinter“ bendroji masė gali siekti iki 5,5 tonų, o krovinio tūris – iki 17 kubinių metrų. „Mercedes-Benz“ daug dėmesio skyrė modelio saugumui, kurį padeda sustiprinti įvairios pagalbinės sistemos: kamera, transliuojanti vaizdą į galinio vaizdo veidrodėlį, modernus automobilio statymo paketas su 360 laipsnių matomumu, lietaus jutiklis ir valytuvai su integruota „Wet Wiper“ sistema, kuri užtikrina optimalų matomumą langų valymo metu. Lietuvoje naujasis automobilis pasirodys birželį, tačiau užsisakyti jį jau galima ir dabar. „eSprinter“, kuris yra „Mercedes-Benz“ krovininių automobilių elektrifikacijos strategijos dalis, rinką pasieks 2019 m.