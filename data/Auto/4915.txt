„Teikdami Kelių eismo taisyklių pataisas atsižvelgėme į motociklininkus vienijančių organizacijų nuomonę. Liberalesnis žieminių padangų naudojimas suteiks vairuotojams galimybę patiems apsispręsti, kada verta pakeisti vasarines padangas į žiemines, o kada ne“, – teigė susisiekimo viceministras Saulius Girdauskas. Pagal dabartines KET nuostatas, eksploatuojant motorines transporto priemones, žieminės padangos privalomos nuo lapkričio 10 d. iki kovo 31 d. KET nuostatų pakeitimo projekte nurodyta, kad vairuoti mopedus, motociklus, triračius ir visų rūšių keturračius su vasarinėmis padangomis būtų draudžiama gruodžio-vasario mėn., bet leidžiamas nuo kovo 1 d. iki lapkričio 30 d., jeigu važiuojamoji dalis – be sniego ir ledo. Taip pat pritarta Susisiekimo ministerijos siūlymui suvienodinti lengvųjų ir krovininių automobilių, kurių didžiausia leistina masė ne didesnė kaip 3,5 t, maksimalų leistiną greitį (dabar krovininiams automobiliams iki 3,5 t automagistralėse ir greitkeliuose nustatytas mažesnis greitis: 110/100 km/val.). Keisis ir transporto priemonių vilkimo lanksčia vilktimi tvarka – bus draudžiamas ne tik vilkimas per plikledį, bet ir visais atvejais, kai bent dalis važiuojamosios atkarpos bus apsnigta ar apledėjusi. Tokiomis kelio sąlygomis tikslinga rinktis vilkimą standžia vilktimi arba transportavimą užkėlus. KET pataisos įsigalios artimiausiu metu, t. y. kitą dieną, kai Vyriausybės nutarimas bus paskelbtas Teisės aktų registre.