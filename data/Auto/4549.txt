Kaip rašoma pranešime žiniasklaidai, ketvirtus metus iš eilės ralyje „Rajd Barborka“ dalyvaujantis lietuvis buvo puikiai sutiktas Lenkijos sirgalių, kuriems sportininkas kartu su Lenkijos kompanija „Auto Partner“ užminė mįslė apie galimą sugrįžimą į šios šalies čempionatą. 2014 metais D. Butvilas iškovojo Lenkijos ralio vicečempiono titulą. Praėjusiam savaitgaliui sportininkas itin atidžiai ruošėsi tobulindamas vairavimo įgūdžius ralio simuliatoriumi Vilniuje bei keletą dienų prieš startą išbandė „Ford Fiesta R5“ automobilį treniruotėje Lenkijoje. Sunkus ir kruopštus pasirengimo darbas buvo puikiai matomas trasoje – D. Butvilas su šturmanu Renatu Vaitkevičiumi važiavo nuolat greitėdami ir atkaklioje kovoje išplėšė 7-ąją poziciją bendroje ralio įskaitoje. „Kuo toliau, tuo labiau jaučiau automobilį, ir tai matėsi mūsų rezultatuose. Paskutiniame greičio ruože padariau klaidą, kuri man kainavo vieną vietą bendroje rikiuotėje. Finišo posūkyje kliudžiau viduje esančią kliūtį, už ką gavau baudos sekundžių. Netikslumas visiškai naujokiškas, rodantis tiesiog dar labai mažą kilometrų kiekį šiame automobilyje. Žinoma, negalėjau ant savęs nepykti, bet klaidos – neišvengiama proceso dalis“, – itin sudėtingą ralį „Rajd Barborka“ vertina D. Butvilas. Vienintelis lietuvių ekipažas techniškai pajėgiausioje klasėje aplenkė net 37 sportininkus iš 44. Vis dėlto, šiame ralyje sportininkas siekė kur kas labiau pažinti automobilį ir įvertinti galimybes konkuruoti juo su Lenkijos ralio senbuviais, kuriems R5 klasės automobiliai nėra naujiena – vairuodama šią techniką jie buvo matomi ir keliuose Lietuvos ralio renginiuose. D. Butvilo teigimu, aukščiau yra tik gamykliniai WRC – Pasaulio Ralio Čempionato – automobiliai. „Parsivežiau daug įspūdžių. R5 klasės automobilis, tai naujausia ir pažangiausia technika, kuria gali važiuoti privačios komandos. Aš buvau nustebęs, kaip stipriai gali skirtis, atrodo, jau pilnai perprasti fizikiniai dėsniai. Automobilio balansas, valdomumas, stabdymo dinamika, variklio ir dėžės darbas – viskas labai nutolę nuo įprastų serijinių automobilių. Kaip sakė mano treneris Jonas Dereškevičius, auto sporte stebuklų nebūna. Iš olimpinio sporto žinoma 10 000 pakartojimų taisyklė veikia ir čia – iškart siekiant rezultato, procesas kelia nemažai streso“, – naujo išbandyto automobilio įspūdžiais dalinasi profesionalus lenktynininkas. D. Butvilas dar atsargiai vertina galimybes startuoti artimiausioje ralio lenktynėse, tačiau tikisi, kad bendradarbiavimas su Lenkijos kompanija „Auto Partner“ plėtosis gerąja linkme. „Aš tikiuosi, kad tai ne paskutinis, o tik pirmasis mūsų bendras projektas. Mūsų partneriai buvo labai patenkinti parodytu rezultatu ir visu dėmesiu, kurio susilaukėme. Matyti savo įmonės vardą konkuruojantį su Lenkijos ralio čempionais ir maišantį kortas rikiuotėje – gera ir teigiama emocija šiais reklamos prisotintais laikais.“ Lietuvos trasose jau senokai matytas sportininkas neslepia, kad mąsto apie dalyvavimą žiemos ralyje. „Artėja žiemos ralis ant mano mėgstamiausios dangos – sniego ir ledo. Negaliu nepagalvoti ir apie jį. Vis dėlto, artimiausio starto kol kas dar neįvardinsiu. Mūsų dalyvavimas kitame Lenkijos čempionate sukeltų nemažą intrigą ir priverstume Lenkijos ralistus sukrusti, bet kuria kryptimi pasuksime – parodys laikas“, – atsargiai savo perspektyvas vertina ralio pilotas. D. Butvilas, 2012 ir 2013 metais iškovojęs Lietuvos ralio čempiono titulus, 2014 metais tapo pirmuoju nepriklausomos Lietuvos istorijoje lenktynininku pasirašiusiu sutartį su profesionalia užsienio komanda. D. Butvilas kartu su „Subaru Poland Rally Team“ 2014 metais iškovojo Lenkijos vicečempiono titulą, o 2015 metais pirmą kartą startavo Europos ralio čempionate, kuriame ERC2 klasėje užima 3-ąją čempionato vietą ir 7-ąją vietą bendroje ERC įskaitoje.