„Kartingo sportas greitas, velnioniškai greitas. Štai, galingiausios „KZ2“ klasės iki 100 kilometrų per valandą greičio spurtuoja greičiau nei F-1 bolidai. Greičiausių lietuviškų trasų fragmentuose tokia technika skrieja 160 km/val. ir didesniu greičiu. Tad natūralu, kad saugumui visuomet turime skirti tinkamą dėmesį“, – sako Lietuvos ir Baltijos šalių KZ2 klasės kartingo čempionas Paulius Paškevičius. „Be greičiausiomis klasėmis lenktyniaujančių brandžių sportininkų startų, mums itin svarbu, kad turėtume ir šio sporto ateitį – jaunuosius lenktynininkus. Šiuo metu itin daug dėmesio skiriame ir jauniausiems sportininkams, jų pritraukimui. O kai su lenktynine technika susipažįsta vaikai – saugumas yra viena iš svarbiausių sudedamųjų. Ypač, kai kalbama apie oficialias šalies čempionato varžybas. Beje, sertifikuoti vaikiški šalmai yra ne tik saugesni, bet ir gerokai lengvesni, tad jaunųjų sportininkų kaklai posūkiuose mažiau apkraunami“, – pastebi Lietuvos kartingo federacijos generalinis sekretorius Karolis Razas. Augant kartingo sporto masiškumui ir greičiams kilstelėta saugumo kartelė komandų išlaidų kaštų akivaizdžiai nepaveiks. Šiuo atveju turime puikų pavyzdį, kaip sporto federacijos gali ne tik reglamentuoti taisykles, bet ir atstovauti sportininkų interesams – Lietuvos kartingo federacija tiesiogiai sutarė su tituluotu sertifikuotų šalmų gamintoju „Arai“, kad LKF Lietuvos kartingo čempionato dalyviai galėtų įsigyti homologuotus šalmus už ženkliai sumažintą kainą. 2017 metų sezoną sportininkai lenktyniavo 5-iuose Lietuvos čempionato etapuose. Sportininkai varžėsi Anykščių, Vilniaus, Elektrėnų, Aukštadvario ir Smalininkų kartodromuose.