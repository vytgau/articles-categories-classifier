„Kartodromai – puiki vieta tobulinti vairavimo įgūdžius tiek sportininkams profesionalams, tiek pradedantiesiems, kurie galbūt nenori lįsti į dideles lenktynių trasas. Čia visiškai kitoks važiavimas – dažniausiai vienu bėgiu, posūkis seka paskui posūkį, turi būti važiuojama labai techniškai. Pavyzdžiui, Kačerginės „Nemuno žiede“ yra tiesiųjų, kur galima pailsėti, o kartodrome yra grynas darbas“, – sako „Coffee Racers“ prezidentas Adomas Dautartas. Šiame čempionate dalyviai bus skirstomi į keturias klases pagal turimus motociklus: gatvės („street“), supermoto, galingesnių sportinių (1000 cc) ir 600 cc sportinių motociklų. Pasak A. Dautarto, lenktyniaujant kartodromuose išnyksta motociklų galingumo pranašumas. „Litrinis“ sportinis motociklas nebūtinai bus privalumas, atvirkščiai – gali tapti trūkumu. Gatvės ar supermoto motociklas čia gali nušluostyti nosį visiems sportiniams. Tačiau tiksliau kalbant, pranašumą šiose lenktynėse turės tie, kurie moka geriau valdyti savo motociklą“, – teigia „Coffee Racers“ atstovas. Pirmasis varžybų etapas įvyks birželio 18 d., sekmadienį, Aukštadvario kartodrome. Kiekvieno etapo metu bus matuojami ratų įveikimo laikai, o dalyviai skirtingose klasėse varžysis dėl greičiausiai įveikto rato. Kiekvieno etapo nugalėtojai bus apdovanoti tepalų gamintojų „Liqui Moly“ prizais. Viso čempionato nugalėtojai paaiškės po paskutiniojo etapo rugsėjo mėnesį. Motociklams bus taikomi nesudėtingi techniniai reikalavimai, kurių pagrindinis tikslas – užtikrinti dalyvių saugumą. Organizatoriai patikrins akseleratoriaus rankenėlės laisvumą, padangų nusidėvėjimą, stabdžių kaladėlių nusidėvėjimą ir ar nėra motociklo skysčių nutekėjimo. Dalyviai turės dėvėti motociklininkų aprangą, specialius batus, pirštines ir šalmą.