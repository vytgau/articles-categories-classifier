Kaip ir praėjusiais metais, taip ir šiais komanda startuos su 1965 metų gamybos „MGB Roadster“ automobiliu. Šio automobilio gamybos metai sutampa su viena ryškiausių MG gamintojo pergale automobilių sporte – būtent 1965-aisiais jie triumfavo Monte Karlo ralyje. Antrus metus K. Raišio ir V. Gečiausko ekipažas bus vieninteliai lenktyniaujantys po Lietuvos vėliava – kaip ir praėjusiais metais. Lenktynininkai juokauja, kad abu jau kelis mėnesius vaikšto drebančiomis kojomis – visus metus lauktas iššūkis maloniai jaudina.  „Į ralį leidžiuosi drebančiomis kojomis – laukiau jo visus metus. Praėjusiais metais kaip reikiant pasismaginau, buvau maloniai nustebęs, kad prireikė tiek sportinio vairavimo gebėjimų. Taigi šiais metais jau žinau kas mūsų laukia, todėl ir maloniai jaudinuosi. Kaip prieš kokias vestuves“, – šmaikštauja lenktynininkas K. Raišys ir priduria, jog visas jaudulys dings vos tik prieš automobilio variklio dangtį suplevėsuos starto vėliava. Lenktynininkų laukia ilga 2200 kilometrų kelionė iki finišo ankstyvą trečiadienio rytą Monake. 433,65 kilometrų visos kelionės sudarys 15 specialiųjų greičio ruožų, kuriuose lenktyniaujama pagal FIA patvirtintas istorinių automobilių ralio taisykles. Ruožo starte ekipažams suteikiamas vidutinis greitis, kuriuo reikia įveikti visą greičio ruožą. Šis skaičius, paprastai, sukasi apie 50 km/val. ir tai neskamba kaip sudėtinga užduotis, tačiau siaurais kalnų serpentinais tokį greitį sunku pasiekti ir šiuolaikiniu sportišku automobiliu. Šis iššūkis yra naudingas lietuviams – ekipažo vairuotojas K. Raišys yra daugkartinis Lietuvos automobilių ralio čempionas, tad jo gebėjimais prie automobilio vairo abejoti neverta. Besiruošdami raliui didesnį dėmesį lenktynininkai skyrė komandiniam darbui šlifuoti. Šių metų „Rallye Monte-Carlo Historique“ lenktynėse varžysis daugiau nei 300 ekipažų iš viso pasaulio. Visi dalyviai skirstomi į keturias kategorijas pagal automobilių pagaminimo metus ir į tris pogrupius pagal variklių darbinį tūrį. Varžytis galima tik tais automobiliais, kurie yra dalyvavę Monte Karlo ralyje nuo 1955 iki 1980 metų.