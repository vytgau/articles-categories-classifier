Visgi, kompanija dabar žiūri į ateitį, nors vis dar savo istorijoje ieško įkvėpimo. To pavyzdys – 2017 m. pasirodysianti „Type 2“ mikroautobuso reinkarnacija. „Volkswagen“ planuoja plėsti savo „I.D.“ modelių gamą. Ateityje jai priklausys ir nedidelis mikroautobusas, pasižymėsiantis praktiškumu ir išskirtiniu dizainu. Naujasis modelis turi tapti tiltu tarp markės istorijos ir ateities, todėl daug dizaino elementų bus imama iš istorinių „Volkswagen“ modelių. Žinoma, daugiausiai iš „Type 2“ mikroautobuso. Kol kas pateikiamose nelabai detaliose iliustracijose matome, kad koncepcinis automobilis bus dažomas dviem spalvomis, o priekyje turės didelį „Volkswagen“ logotipą. Naujasis automobilis bus kuriamas ant „Modular Electric Drive Kit“ platformos. Jis, žinoma, bus elektrinis ir išmanus – bendraus ne tik su vairuotoju ir jo išmaniais įrenginiais, bet ir kitais automobiliais bei eismo infrastruktūra. Elektrinis mikroautobusas turės du variklius ir bus varomas visais keturiais ratais. Koncepcinis automobilis viešai pasirodys 2017-ųjų Detroito automobilių parodoje. Tiesa, vieno iš pagrindinių atgimusio mikroautobuso bruožų ir tada išbandyti nepavyks. „Volkswagen“ teigia, kad ateityje „I.D.“ mikroautobusas bus autonominis. Žinoma, to išbandyti parodoje dar nepavyks, tačiau teigiama, kad vėliau bus paruoštas ir pilnai funkcionuojantis prototipas. Paspaudus „Volkswagen“ logotipą vairo centre, vairas pranyks prietaisų skydelyje ir automobilis pradės važiuoti pats. Tačiau ši technologija bus prieinama tik ateityje ir kol kas neaišku kada. „Volkswagen“ stengiasi orientuotis į ateitį, kuomet daugelis automobilių bus varomi elektros energija. Tai nėra tik parodomieji koncepciniai automobiliai, kurių vėliau niekada neišvysime. Galbūt pačių ryškiausių stiliaus elementų ir neliks, tačiau manoma, kad elektrinis mikroautobusas „Volkswagen“ gamoje artimiausioje ateityje būtinai pasirodys.