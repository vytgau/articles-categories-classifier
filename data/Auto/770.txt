Kontrolieriams dirbti su vaizdo kameromis leidimus išdavė Valstybinė duomenų apsaugos inspekcija. Apie tai, kad patikros procesas filmuojamas, keleivius informuos ant kontrolierių aprangos priklijuoti specialūs lipdukai su užrašu „Asmenų ir turto apsaugos tikslu vykdomas vaizdo stebėjimas“. „Ši darbo sritis neretai iššaukia ginčytinas situacijas ir abiejų pusių nesusikalbėjimą, – teigia UAB „Kauno autobusai“ Administracijos ir personalo departamento vadovas Mindaugas Klimašauskas. – Tikimės, kad vaizdo kameros kelionės bei bilietų tikrinimo metu leis saugiau pasijusti tiek keleiviams, tiek patiems kontrolieriams, o išsaugoti įrašai ne tik padės greičiau ir objektyviau išnagrinėti ginčytinas situacijas, bet ir išvengti interpretacijų kilus konfliktui tarp keleivio ir darbuotojo. Be abejonės, ši priemonė suteiks ir galimybę pagerinti kontrolės procedūrų kokybę bei užtikrinti maksimaliai kokybišką klientų aptarnavimą.“ Nuo lapkričio keleivinio transporto kontrolės paslaugas Kaune užtikrina bendrovė „Dorsimus“, artimiausiu metu teiksianti ir saugos paslaugas, t. y. kilus konfliktinei situacijai transporte, bendrovės saugos ekipažas operatyviai reaguos į vairuotojo SOS pranešimą ir prisistatęs į vietą, padeda išspręsti kilusį incidentą. Kontrolės paslaugas užtikrina 11 kontrolierių. Vaizdą įrašančios kameros bus naudojamos kiekvieno patikrinimo metu. Kadangi procesas bus įrašomas, o įrašai saugomi, vaizdo medžiagą prireikus bus galima panaudoti nagrinėjant ginčytinas situacijas, kurios kyla iš įvairių pažeidimų: važiavimo autobusais ar troleibusais be bilieto, nepagarbaus elgesio ar įžeidžiančio tono. Vaizdo kameromis filmuojama ir keleivių kontrolės autobusiukuose, surašant pažeidėjams administracinio nusižengimo (AN) protokolą, pagal kurį skiriama bauda. UAB „Kauno autobusai“ 2017 m. gavo 34 viešojo transporto keleivių skundus dėl kontrolierių veiksmų. Per metus keleiviams sutaršyta 4 666 vnt. administracinio nusižengimo protokolų, daugiausia – už važiavimą be bilieto arba važiavimą su nuolaida nepateikus lengvatą įrodančių dokumentų.