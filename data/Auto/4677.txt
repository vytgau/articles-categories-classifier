„Nors Kaune iš viso šviečia 24 tūkstančiai šviestuvų, mieste dar yra vietų, kurios skendi tamsoje. Plėsdami apšvietimo tinklą dirbame dviem kryptimis – vienur apšviečiame neapšviestas gatves ir takus, kitur gyvsidabrio technologiją keičiame ryškesnėmis ir taupesnėmis LED lempomis“, - teigė Kauno savivaldybės administracijos direktoriaus pavaduotojas Vilius Šiliauskas. Per šiuos metus apšvietimas buvo įrengtas tamsoje iki tol skendėjusiame 2,3 kilometro ilgio pėsčiųjų take Kleboniškyje, dviračių ir pėsčiųjų take Panemunėje, prie Kauno slaugos ligoninės esančiame take, pėsčiųjų takuose Šiaurės prospekte ir Rasytės gatvėje bei M. ir P. Šalčių ir Romainių gatvėse.  Metų pradžioje 103 šviestuvai buvo pakeisti ir Savanorių prospekte, atkarpoje tarp Kovo 11-osios gatvės ir Taikos prospekto. Artimiausiu metu naujas apšvietimas bus įrengtas kapitaliai sutvarkytame Marijampolės plente. Naujas apšvietimas netrukus bus įrengtas ir Birštono gatvėje bei dalyje T. Masiulio gatvės. Lapkričio viduryje seni gyvsidabrio šviestuvai buvo pakeisti naujais Rotušės aikštėje.