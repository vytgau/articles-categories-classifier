Dar vieną „kompensaciją“ bus galima gauti jau po savaitės toje pat „Vilkyčių“ trasoje. Liepos 22-23 dienomis čia vyks II etapo Šiaurės Europos zonos šalių (NEZ), Lietuvos ir Lenkijos ralio kroso čempionato varžybos. Permainų laikas Norint geriau suprasti, kas šiuo metu vysta ralio kroso padangėje, būtina nedidelė ekskursija į praeitį. Ilgą laiką aukščiausias ralio kroso lenktynėse pelnomas titulas buvo Europos čempionato trofėjus, tačiau 2014-aisiais Tarptautinė automobilių sporto federacija (FIA) priėmė sprendimą pakeisti šio čempionato statusą, įregistruodama galingiausių – „Supercar“ automobilių klasės Pasaulio čempionatą. Šios 13 etapų lenktynių serijos organizatoriai sugebėjo prikalbinti čia startuoti būrį pirmo ryškumo automobilių sporto žvaigždžių, tapusių gamyklinių komandų pilotais, ir „išsukti“ milžinišką reklaminę kampaniją, padėjusią „WorldRX“ įkopti į populiarumo Everestą ir gerokai pakeisti visą automobilių sporto veidą. Dabar azartiškas „WorldRX“ kovas tiesiogiai transliuoja daugybė televizijų visame pasaulyje, lenktynės nušviečiamos didžiausių pasaulio žiniasklaidos priemonių, jas gyvai pamatyti susirenka iki šimto tūkstančių žiūrovų kiekvienose lenktynėse. Vien Europoje tiesiogiai šias lenktynes transliuoja 33 TV kanalai, o vieną etapą per televiziją stebi iki 813 milijonų žmonių.  Mažasis Europos čempionatas Tai neabejotinai gera žinia ir Baltijos šalių ralio kroso gerbėjams, nes iki pat praėjusių metų, kai vienas europinių „WorldRX“ etapų buvo surengtas Rygos Bikerniekų trasoje, ši lenktynių disciplina balansavo ant nebūties slenksčio. Netgi Latvijoje, visada garsėjusioje giliomis techninių sporto šakų tradicijomis ir valstybės dėmesiu automobilių lenktynėms, pastaraisiais metais vyko tik gana kuklios ralio kroso taurės varžybos. Sukirtus rankomis su „WorldRX“ organizatoriais ir įrengus daugybės komplimentų sulaukusią ralio kroso trasą, reikalai pajudėjo iš mirties taško. „Mano žiniomis, panašioje krizėje buvo ir lenkai. Todėl tai, kad pavyko rasti bendrą kalbą su abiem kaimynais, ir susitarti dėl bendro trijų šalių bei NEZ (Šiaurės Europos zonos šalių; dėl sudėtingos ir brangios logistikos dar vyksta atskiros Pietų bei Vidurio Europos zonų pirmenybės) čempionato etapo – svarbus žingsnis pirmyn. Kol kas varžybos nebus tokios turtingos dalyviais, kokių norėtųsi, tačiau šįkart svečiuose turėsime greičiausius Suomijos, Norvegijos, Estijos, Latvijos, Lenkijos ralio kroso meistrus. Vadinasi pasigrožėti aštriomis kovomis ir virtuozišku mašinų valdymu tikrai bus galima“, – pasakoja varžybų organizatorius ir „Vilkyčių“ trasos savininkas Kazimieras Gudžiūnas. Dar vienas svarbus organizacinis dalykas – sujungus Europos ir Pasaulio ralio kroso čempionatus, FIA tyčia ar netyčia „numarino“ „Rallycross Challenge Europe“. T. y. lenktynių seriją, kurioje buvo galima startuoti turint mažesnius biudžetus. „Kadangi „Rallycross Challenge Europe“ organizavusios privačios kompanijos neteko FIA „stogo“, renginiai tapo nuostolingi, atsirado didelė takoskyra tarp racionalių ir tarptautinių turnyrų. Prasidėjo savotiška griūtis, nes skandinavai sukūrė savo lenktynių „Supercar“ automobilių seriją ir atsiskyrė nuo NEZ čempionato. Padiskutavę su kaimynais, kaip šiuos procesus stabdyti ir užpildyti spragą, sutarėme dėl bendro projekto. Koks bus rezultatas, netrukus pamatysime, tačiau vien faktas , kad pavyko rasti bendrą kalbą ir išspręsti visus organizacinius klausimus, nuteikia optimistiškai. Tai bus patys didžiausi ralio kroso atlaidai Lietuvoje šiais metais“, – juokauja K. Gudžiūnas. Ateities projektai – ambicingi Pasakodamas apie pasirengimą II etapo Šiaurės Europos zonos šalių (NEZ), Lietuvos ir Lenkijos ralio kroso čempionato kovoms, p. Kazimieras prasitarė apie keletą galimų netolimos ateities scenarijų. LASF Kroso komiteto pirmininko teigimu, lenkai jau dabar yra apsisprendę įrengti modernią ralio kroso trasą, kurioje galėtų vykti „WorldRX“ ar Europos čempionato – ERX – lygio varžybos. „Kol kas sunkoka tiksliai pasakyti, kaip globaliu mastu evoliucionuos ralis krosas, tačiau jei FIA nuspręstų, kad Europos čempionatas pakankamai sustiprėjo ir atskirtų jį nuo „WorldRX“, partnerystė su kolegomis lenkais galėtų būti labai naudinga: du etapai, rengiami vienas po kito kaimyninėse šalyse, sportininkams kur kas patrauklesni, nes leidžia sutaupyti nemažai laiko ir pinigų. Kitas klausimas, ar Lietuva norėtų tokio renginio? Pokalbiai su Kūno kultūros ir sporto departamento, LASF ir Šilutės rajono vadovais, nuteikia gana pozityviai. „Vilkyčių“ trasa jau dabar atitinka tarptautinius reikalavimus ir yra sulaukusi gerų FIA komisarų įvertinimų“, – teigia K. Gudžiūnas. Artimiausių lenktynių programoje visi įdomiausi dalykai vyks liepos 23 dieną: nuo 9 valandos prasidės laisvosios treniruotės ir kvalifikaciniai važiavimai, 11 val. vyks oficiali varžybų atidarymo ceremonija, o 16 val. bus duotas startas finalinėms kovoms. Šio sezono išvakarėse patobulinus žiūrovų zoną ir įrengus papildomas tribūnas, dabar kaip ant delno matomas veiksmas praktiškai visoje trasoje. Bilietus, kurių kaina sieks 10 eurų, iš anksto galima įsigyti „Bilietai.lt“ kasose arba renginio dieną atvykus į varžybas.