„Jau seniai norėjome pasiūlyti sostinės gyventojams galimybę patogiau įsigyti leidimus automobiliams statyti, ir džiaugiamės, kad pagaliau tai galime padaryti. Tikimės, kad elektroninius leidimus išsiims labai didelė dalis vairuojančių vilniečių, nes taip – patogiau ir paprasčiau“, – sako SĮ „Susisiekimo paslaugos“ direktorė Modesta Gusarovienė. Kaip tikina Igoris Semionovas, SĮ „Susisiekimo paslaugos“ L.e.p. Automobilių stovėjimo priežiūros departamento vadovas, vairuojantiesiems nuo šiol nebereikės niekur eiti ar pristatyti krūvos dokumentų – užteks užpildyti prašymą www.parking.lt sistemoje. „Gyventojas bus identifikuojamas per Centrinį elektroninių paslaugų portalą „Elektroniniai valdžios vartai“. Automatiškai bus nustatoma jo deklaruota gyvenamoji vieta. Sistemai patikrinus duomenis VĮ „Registrų centro“ ir VĮ „Regitra“ duomenų bazėse, pareiškėjas įves savo kontaktinius duomenis, automobilio valstybinį numerį ir pateiks prašymą leidimui gauti. Patikrinus gautus duomenis, jeigu prašantysis atitinka visus reikalavimus, prašymas bus patvirtintas“, – sako I. Semionovas. Anot jo, beliks tik sulaukti registraciją patvirtinančio elektroninio laiško ir sumokėti rinkliavą, naudojantis elektroninės bankininkystės paslaugomis, ir tuomet pareiškėjui automatiškai bus priskirtas gyventojo leidimas – nebereikės niekur eiti bei pateikti krūvos dokumentų. Elektroniniu būdu taip pat bus galimybė ir pratęsti besibaigiantį leidimą, bei pasitikrinti išduoto leidimo informaciją, pvz., iki kada jis galioja. Pasak įmonės specialisto, gauti leidimą gyventojui vidutiniškai užtrukdavo iki dešimties minučių, tačiau neįskaičiuojant kelionės laiko iki artimiausio klientų aptarnavimo centro ir reikalingų dokumentų surinkimo. Todėl tikimasi, kad elektroninių leidimų išdavimas sutrumpės iki 5 minučių. Be to, tai padaryti bus galima bet kur, kur tik yra kompiuteris ir interneto ryšys. „Tuo tarpu tie gyventojai, kurie nesutinka, kad jų duomenys būtų renkami iš sistemų, kaip ir iki šiol, pristatę visus reikiamus dokumentus, gyventojo leidimą galės įsigyti Klientų aptarnavimo centruose“, – teigia SĮ „Susisiekimo paslaugos“ atstovas. SĮ „Susisiekimo paslaugos“ primena, kad pirmasis leidimas išduodamas vieneriems metams, o antrasis leidimas norimam mėnesių skaičiui (1–12 mėn.) ir galioja mokamose stovėjimo vietose nustatytoje teritorijoje. Vieta gyventojo automobiliui nėra rezervuojama. Leidimas nesuteikia teisės statyti automobilį nemokamai visoje rinkliavos zonoje, privačiose automobilių stovėjimo aikštelėse, taip pat „Sustoti draudžiama“, „Stovėti draudžiama“ ir „Rezervuota stovėjimo vieta“ ženklų galiojimo zonose bei kitaip pažeisti Kelių eismo taisykles (nesilaikyti pastatymo būdo ir pan.).