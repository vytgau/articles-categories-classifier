Aišku, negalima pamiršti iš Suomijos kilusių pasaulinio lygio lenktynininkų. Nesvarbu, ar kalbėtume apie ralį, ar apie „Formulės 1“ varžybas, akivaizdu, kad šioje šalyje gimę žmonės geba puikiai įvaldyti vairavimo meistrystę. Tačiau, nors automobilių gamyba iki šiol nebuvo stiprioji Suomijos pusė, reikia pasakyti, kad šiais laikais, net ir nesant didžiųjų transporto priemonių gamintojų gretose, į deramą vaidmenį šioje srityje pretenduoti galima. Tereikia pasiūlyti sąlygas, tinkamas kurių nors konkrečių dalių gamybai, rašo autoevolution.com. Dar visiškai neseniai svarbiausiomis automobilių dalimis buvo laikomi cilindrų blokai ir pavarų dėžės, tačiau laikai neįtikėtinai greitai pasikeitė, tad šiandien didžiausias dėmesys skiriamas akumuliatoriams. Nereikia nė priminti, kad labiausiai šių komponentų gamyba suinteresuota automobilių gamintoja – bendrovė „Tesla“. Nors pirmosios grandiozinės gamyklos Nevados valstijoje (JAV) statybos dar iki galo nebaigtos, Palo Alte įsikūrusi įmonė jau paskelbė apie savo ketinimus plėsti veiklą Europoje ir artimiausioje ateityje imtis panašios gamyklos statybų Senajame žemyne. Šiaip ar taip, konkreti būsimos gamyklos vieta dar neišrinkta, todėl iš įvairių valstybių „Tesla“ jau gauna viliojančių pasiūlymų. Vieną iš pirmųjų tokių pasiūlymų pateikė Prancūzijos energetikos ministrė Segolene Royal. Kaip galimą tokios gamyklos vietą, ji parekomendavo nebeeksploatuojamą branduolinę elektrinę Elzaso regione. „Tesla“ vadovas Elonas Muskas pastaruoju metu akcentavo, kad renkantis būsimos gamyklos vietą, ypatingas dėmesys bus skiriamas patogiai Saulės energijos gavybai. Ši sąlyga nėra ypač palanki dar vienam pasiūlymui, kurį įmonei netrukus teks svarstyti. Rengiamame oficialiame pasiūlyme, kurį remia naujasis Suomijos ekonomikos ministras Mika Lintilä, kaip potenciali būsimos gamyklos vieta nurodomas Suomijos vakarinėje pakrantėje esantis Vasos miestas. Šiuo metu stengiamasi sutelkti įvairių sričių specialistus, turėsiančius parengti oficialų pasiūlymą iki pirmojo 2017-ųjų metų ketvirčio pabaigos. Pagrindinis Vasos miesto privalumas, kuris, kaip tikimasi, turėtų įtikinti E. Muską, kad vietovė tinkama, yra netoli Kaustineno esantys didžiausi Europoje ličio telkiniai. Nors ši aplinkybė suteikia vietovei pranašumo, Suomija, deja, nėra Europos vidurio valstybė, tad nors ir ličio ilgus atstumus gabenti neteks, visų kitų žaliavų atvežimas bus neišvengiamas. Jei šiemet anonsuotą kompaktiškąjį „Tesla Model 3“ lydės sėkmė, elektromobilių įmonė anksčiau ar vėliau įsteigs padalinį ir Europoje. Greičiausiai bus statomos ne tik gigantiškos gamyklos, bet ir surinkimo centrai. Sprendžiant iš akivaizdaus Europos šalių suinteresuotumo, atėjus laikui apsispręsti, „Tesla“ vadovai tikrai turės iš ko rinktis.