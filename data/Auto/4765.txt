Paskelbdama nurodymą, draudžiantį transporto priemonei riedėti be garso, Nacionalinė saugaus eismo keliuose valdyba (NHTSA) ir Transporto departamentas (DOT) tikisi, kad sumažės elektrinių transporto priemonių partrenkiamų žmonių skaičius. Galbūt kyla abejonių dėl problemos masto? Pasirodo, sunerimti tikrai verta: taisykles reglamentuojančių agentūrų teigimu, tikimybė partrenkti žmogų elektrine transporto priemone yra net 19 proc. didesnė nei iškastiniu kuru varomu automobiliu. „Tai natūralus būdas užtikrinti pėsčiųjų, ypač aklųjų ar regos sutrikimų turinčių piliečių, saugumą. Dažnėjant eismo įvykiams, per kuriuos nukenčia pėstieji, ypač svarbu imtis visų įmanomų priemonių jų saugumui užtikrinti“, – sako NHTSA administratorius Markas Rosekindas. NHTSA nustatė, kad automobilių gamintojai kasmet turės skirti papildomus 36 mln. eurų tinkamų išorinių garsiakalbių montavimui. Daugiausia išlaidų naujasis potvarkis, be abejo, pareikalaus iš elektrinių transporto priemonių tiekėjų, tokių kaip „Tesla“, taip pat paklausių hibridinių automobilių gamintojų. Vidutiniu arba dideliu greičiu važiuojančių elektrinių automobilių skleidžiamas garsas nėra daug tylesnis už iškastiniu kuru varomų transporto priemonių triukšmą, bet jei greitis nedidelis, skirtumas tarp skirtingų rūšių automobilių skleidžiamo garso padidėja. Anot taisykles komentavusio pareigūno, įsigaliojus numatytai nuostatai pavyks išvengti maždaug 2400 nelaimingų atsitikimų per metus. Iki 2019 m. rugsėjo 1 d. automobilių gamintojai turi įmontuoti į hibridinius ir elektrinius automobilius garsus skleidžiančius įtaisus, atitinkančius federalinius saugumo standartus. Taisyklė bus taikoma visoms keturratėms transporto priemonėms, kurių didžiausioji leidžiamoji masė neviršija 4,5 tūkst. kilogramų. Manoma, kad technologinis patobulinimas aktualiausias turėtų būti elektrinių ir hibridinių autobusų atveju, mat būtent šios transporto priemonės dažniausiai važinėje keliais, kuriais vaikšto daugiausia pėsčiųjų, be to, joms neretai tenka riedėti mažu greičiu.