Vienas didžiausių galvos skausmų vairuotojams žiemą – druska, kurios Lietuvos keliuose kasmet išbarstoma iki 90 tūkst. tonų. Kuomet ji pradeda kauptis įvairiose automobilio vietose (ratų arkų kraštuose, kėbulo ertmėse), tikėtina, kad anksčiau ar vėliau ten atsiras korozijos židinys, t.y. automobilis pradės rūdyti. Specialistai žiemą pataria dažniau plauti automobilį (patartina bent kartą per savaitę), tačiau vengti karšto vandens esant ypatingai žemoms lauko temperatūroms. Jis gali neigiamai paveikti automobilį dengiančius dažus, laką, pridaryti žalos stiklams. Nuo susidariusio vadinamojo „termošoko“ jie gali net sutrūkinėti. Ventiliacija – vienas geriausių sprendimų Jeigu automobilį laikote garaže, tuomet reguliariai jį vėdinkite. Prastai vėdinama arba šildoma patalpa, kurioje laikomas automobilis, yra puiki drėgna terpė susidaryti rūdims. Be to, reikia nepamiršti, kad automobiliai į garažus dažnai pastatomi snieguoti, o kartu su tirpstančiu sniegu į įvairias kėbulo ertmes subėga ir druska. Dalis vairuotojų prieš žiemą automobilį padengia antikorozine medžiaga. Tačiau tą reikėtų padaryti tik tokiu atveju, jei automobilio dar nenusėjo rūdys. Be to, šiuolaikiniams automobiliams iki septynerių metų tai mažai aktualus sprendimas. Matykite, kur važiuojate Kai už lango šlapdriba, lijundra ar kiti šios planetos nesusipratimai, važiuoti į gatves be gerų langų valytuvų nepatartina. Langų valytuvus reikia keisti vos tik jie pradeda cypti, bjauriai džergžti ar ant priekinio stiklo lieka nešvarumai ir vandens žymės. Be abejo, jūs privalote vežiotis ledo gremžtuką ir šluotelę sniegui nuvalyti. Šie daiktai, kaip ir žieminės padangos, yra tiesiog privalomi kiekvienam vairuotojui vos tik kalendoriaus lapeliai nustoja rodyti spalį. Taip pat nepakenks sutepti silikoniniu skysčiu durų gumas ir spyneles – to dar betrūko, kad jos sugadintų jūsų gerą nuotaiką ryte.