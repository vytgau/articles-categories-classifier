Vis dėlto didžiausias lenktynių organizatorių galvos skausmas – parengti ir patiems išbandyti didžiąją, apie 2000 km nusidriekusią 4x4 perimetro trasą palei šalies valstybinę sieną. Ne tik nubraižyti žemėlapiuose, bet ir patiems išbandyti ir tik apvažiavus ją keletą kartų, detaliai patikrinus kiekvieną kliūtį, pasidarbavus kirviais ar pjūklais rekomenduoti šių ilgiausių ir ilgiausiai užtrunkančių lenktynių Lietuvoje dalyviams. Apie pasirengimą šioms varžyboms ir trasos paieškas bene iškalbingiausiai byloja Lietuvos automobilių sporto federacijos 4x4 komiteto pirmininko ir šių varžybų organizatoriaus Gedimino Grigaičio dienoraščio eilutės. 2017.06.01 Kokios skirtingos dienos! Lygiai taip, kaip dainavo lenkų dainininkė Marilė Rodovič: „Būna žydra, būna juoda, bet visuomet margaspalviai bus keliai...“ Vakar, apvažiavę būsimąjį „Kalcito“ greičio ruožą su Audriumi Sutkum sustojom aptarti tolimesnių planų. Lijo, tad nusprendėme įjungti automobilio apšildymo sistemą, tačiau pūtė tik šaltas oras. Išlipome lauk ir iškarto supratome priežastį – aušinimo skystis bėgo kaip lietaus vanduo nuo stogo... Žodžiu, pramušėme radiatorių. Įvairiais apgaulingais būdais nuriedėjom iki „Kalcito“ mechaninių dirbtuvių, ten atvyko ir AB „Kalcitas“ vadovas Algirdas Rimkus, nors dabar jis atostogauja. Audrius iškrapštė radiatorių lauk... Taigi, šiandien ryte mus nuvežė į Šiaulius, iš autolaužyno atsivežėm radiatorių, Audrius pakeitė, ir tas kiauras! Prasidėjo paieškos, gerą suradom Kupiškyje, tuomet susiskambinom su Mariumi Liubartu, kuris važiavo pro Molėtus į Panevėžį. Marius dėl mūsų pakeitė maršrutą, nuvažiavo į Kupiškį ir atvežė radiatorių į Naująją Akmenę. Diena, skirta pasiruošimui varžyboms, šuniui ant uodegos! Tačiau draugai išgelbėjo. Dėkoju Audriui, Algirdui ir Mariui! OR1 – 503km. Laiko limitas 12val. 2017.06.02 Taigi, tas svajonių greičio ruožas „Kalcitas“. Tik pažiūrėkit, koks fantastiškas greičio ruožas rungtyniaujantiems „Sport“ ir „Extreme“ klasėse. Skirtumas tarp klasių: „Sport“ klasės atstovai važiuos tris kartus, o „Extreme“ – vieną. GR Kalcitas 34x3=102km „Sport“ klasės atstovams ir 34km – „Extreme“ Du „akmeniniai“ vyrai Algirdas Rimkus (AB „Kalcitas“) ir Albinas Klimas (AB „Naujasis Kalcitas“) sutarė, kad Menčių karjerą varžybų dalyviai prisimintų ilgai. 2017.06.04-05 Pirmojo etapo finiše, Smalininkų kartodrome, dalyvius sutiks Akvilė. Nereali mergina. Ji paaukojo savaitgalį, kad padėtų surašyti keturis greičio ruožus, kurių bendras ilgis apie 150 km... Dėmesio, vyrukai! Trys dienos Smalininkuose. Surašyti 4 GR'ai, sudėliota stovyklos infrastruktūra prie kartodromo, norinčių patogiai pailsėti paslaugoms – kaimo turizmo sodyba.  2017.06.10 Šiandien nuo pat ryto tęsiami trasos rengimo darbai. Į antrojo ir trečiojo etapų maršrutų paieškas be lenktynių organizatoraius G. Grigaičio įsijungė ir žygio „Misija Lietuva 100“ organizatorius Gintautas Babravičius. Važiuojam koviniu „Nissan Patrol GR“. Vakar vakare į penktojo ir šeštojo etapų maršruto paieškas išvyko maratono vadovas Gintautas Čelutka ir vienas iš maratono „smegenų“ komandos narių Arnas Saplys. Šiauriniam ekipažui sekėsi kur kas geriau. Jie, surašę penktą etapą, jau 19 val. mėgavosi poilsiu, o piečiau dirbančiai įgulai ėjosi prasčiau. Sugedo įkrovimo lizdas, o po keturių valandų darbo be maitinimo pasidavė „Panasonic“ kompiuteris ir planšetė. Pietų ekipažas OR2 trasos surašymą baigė ties GR Mara starto vieta ir tada poilsiu galėjo pasimėgauti ir jie... „Sport“ klasei – GR Mara 39x2=78km 2017.06.11 GR Druskininkai... 2 val. darbo ir kelias išvalytas. Teko pjauti 16 pušų ir taip atlaisvinti kelią. Atlaikė ir „Stihl“ pjūklas, ir „Nissan Patrol“... Dienoraštis rašomas toliau....