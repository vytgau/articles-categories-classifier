Be to siūloma leisti neblaiviems prie vairo sėsti ir mopedų, motociklų, triračių, lengvųjų keturračių, keturračių ir galingųjų keturračių vairuotojams. Dabar plieninių žirgų vairuotojams galioja nulinė neblaivumo tolerancija, o šią ribą planuojama prilyginti automobilių vairuotojams – iki 0,5 promilės, Tokius siūlymus pateikė Seimo nariai Kęstutis Glaveckas, Gintaras Vaičekauskas, Juozas Baublys ir Jonas Liesys. Jie taip pat siūlo panaikinti tolerancijos ribą vairuotojams, kurie per metus padaro pažeidimus, susijusius su transporto priemonių vairavimu apsvaigus, ir numatyti, kad tokiems vairuotojams, jei jiems nustatomas neblaivumas daugiau nei 0 promilių, bet ne daugiau kaip 0,5 promilės, taikoma bauda nuo keturių šimtų penkiasdešimt iki aštuonių šimtų penkiasdešimt eurų ir privalomai skiriamas teisės vairuoti transporto priemones atėmimas nuo vienų metų šešių mėnesių iki trejų metų. „Lietuva save pozicionuoja kaip vakarietišką valstybę, kultūriškai pažangią, sąmoningą ir inovatyvią, – pranešime žiniasklaidai cituojamas įstatymo projektą registravęs liberalas G. Vaičekauskas. – Tačiau taiko tokias sankcijas ir ribojimus, kaip kitos sovietizacijos paliestos Europos valstybės ir draudimais rodo nepasitikėjimą savo piliečiais.“ Anot Seimo nario, mėgėjams piktnaudžiauti alkoholiu prieš sėdant už vairo nudžiugti nevertėtų. Tokia tolerancijos riba būtų taikoma tik atsitiktiniams, nepiktybiniams pažeidėjams ir galiotų vieną kartą, o už antrąjį nusižengimą kelyje G. Vaičekauskas siūlytų griežčiausias baudas. „Jei nepraėjo vieni metai nuo jau paskirtos nuobaudos įvykdymo ar vairuotojas turi nepanaikintą teistumą už nusikalstamą veiką, kurią padarė neblaivus, galiotų nulinė tolerancijos riba ir griežčiausios baudos“, – priduria G. Vaičekauskas. K. Glaveckas DELFI sakė, jog liberalai tokio šanso praleisti negali. „Daugumoje Europos šalių yra būtent tokia leistina neblaivumo – 0,5 prom. norma, todėl yra siekiama artėti link europinių standartų“, – teigė Seimo narys. Blaivumo reikalavimai vairuotojams skirtingose Europos šalyse gali būti labai skirtingi. Europoje išsiskiria Jungtinė Karalystė ir Malta, kuriose nustatyta leidžiama net 0,8 promilių riba. Aštuoniolikoje Europos valstybių nustatyta bendra 0,5 promilių riba, tačiau šiose šalyse, kaip taisyklė, taikomas žemesnis limitas jauniems ir komercinių transporto priemonių vairuotojams. Vis dėlto, kai kuriose šalyse taikoma mažesnė galima riba nei Lietuvoje, o keletas šalių išsiskiria nuline tolerancija. Labiausiai patyręs Lietuvos pilotas kas metus vykstančiame legendiniame Dakaro ralyje Antanas Juknevičius buvo nustebintas Seimo narių siūlymu. „Aš esu labai prieš girtus vairuotojus ir pasisakau už tai, kad griežtinti baudas tiems, kas pagaunami girti. Mano nuomone, nėra didelio skirtumo bus 0,5 ar 0,4 promilės. Šiuo atveju nieko nekeisčiau – palikčiau 0,4. Bet aš esu labai už tai, kad būtų labai griežtos bausmės tiems, kas papuola girti ir viršija normas. Vis dėlto tik visuomenės sąmoningumas gali išspręsti šį klausimą, o kelti sąmoningumą reikalingos įvairios programos, socialinės akcijos. Visuomet atsiras idiotų, kurie išgėrę sės prie vairo, todėl reikia dirbti su tomis grupėmis, kur yra problemų. O tie žmonės, kurie restorane prie vakarienės stalo su šeima išgėrė vyno taurę, yra visiškai normalūs. Reikia kelti bendrą visuomenės sąmoningumą, o ypač vairuojančių. Tai yra lėtas procesas, o jei kalbant apie promiles, tai mano nuomone, šiandien nieko nereikia keisti“, – DELFI teigė A. Juknevičius. „Manau, kad šiame draudimų ir baudų sraute sulauksime daug priešų, bet mes savo siūlomu įstatymu tikime ir norime sekti europiniais standartais“, – DELFI komentavo G. Vaičekauskas. Anot įstatymo projekto autoriaus, per savaitę Teisės departamentas turės įvertinti siūlomą įstatymą ir jo galimybes. „Išnagrinėjus jie pateiks savo rekomendacijas, atsiųs mums atgal, mes taisysime ir tada dar kartą registruosime. Siūlome, kad įstatymas įsigaliotų nuo 2018 m. sausio 1 d., o jei bus atmestas, tada yra galimybė po pusės metų dar kartą bandyti užregistruoti“, – DELFI teigė politikas.