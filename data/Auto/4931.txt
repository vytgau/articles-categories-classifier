Kaip rašoma pranešime žiniasklaidai, automobilininkai pataria ruošiantis žiemai neapsiriboti transporto priemonės padangų pakeitimu, bet ir pasirūpinti smulkesniais priežiūros darbais. „Vairuotojams derėtų atidžiai patikrinti automobilio durų fiksavimo spynas, kad vieną rytą neištiktų nemaloni staigmena, ir netaptumėte įkaitu savo paties automobilyje. Tinkamai suteptos guminės durelių tarpinės padės išvengti sulaužytų durų ar bagažinės rankenėlių. Labai naudinga pakeisti valytuvų šluoteles. Daugelis vairuotojų šį darbą atideda iki pavasario, bet naujos šluotelės žiemą pastebimai pagerina matomumą“, – dėsto „Fakto“ autocentro serviso vadovas Remigijus Tamulynas. Automobilių savininkams patariama atidžiai patikrinti, kaip veikia akumuliatorius, salono ir kuro filtrai, kokia aušinimo skysčio būklė. Atšalus orams, patartina degalų baką stengtis išlaikyti kuo pilnesnį. Taip bus lengviau apsisaugoti nuo besikaupiančio kondensato žalingo poveikio. „Reikėtų kruopščiai patikrinti automobilio stabdžių ir apšvietimo sistemas, atlikti kondicionavimo įrangos bandymą. Derėtų atkreipti dėmesį ir į variklio alyvos lygį ir, pagal poreikį, jį papildyti, įsitikinti, kad nėra jokių prasisunkimų“, – papildo bendrovės „ARX“ marketingo ir komunikacijos vadovas Linas Barščevičius. Jeigu nenorite vieną rytą pirštais gramdyti šerkšno nuo automobilių langų, jau bent prieš mėnesį reikėtų pradėti planuoti žiemos sutiktuves. Tam, kad jos vyktų sklandžiai, užteks įpročio reguliariai patikrinti ateinančios savaitės orų prognozes. Jeigu nuolat jas stebėsite, žiema nesugebės užklupti jūsų netikėtai. „Pakeiskite savo dienotvarkę taip, kad iš ryto liktų pakankamai laiko netikėtiems darbams: automobilio langų nuvalymui, pašildymu, o gal ir neplanuotos sniego dangos nukasimui“, – pataria Lietuvos automobilininkų asociacijos (LAA) vadovas Rokas Knyva. Jis ragina vairuotojus šaltuoju metų laiku savo vairavimo sugebėjimus vertinti šiek tiek kukliau. Per didelis pasitikėjimas savimi žiemą gali tapti didžiausiu vairuotojų priešu. „Jeigu turite tokią galimybę, patarčiau atgaivinti savo kontroliuojamo slydimo įgūdžius. Pasitreniruoti derėtų tiek iki sezoninių padangų pakeitimo, tiek iš karto po jo. Žinoma, tam reikia tinkamos nuošalesnės vietos ir slidžios kelio dangos“, – sako LAA vadovas. R. Knyva primena nepamiršti žiemai tinkamai parengti ir savo bendrakeleivių. Vaikams būtina dar kartą papasakoti apie būtinybę kiekvieną kartą einant į lauką prisisegti atšvaitus visur, kur tik įmanoma: ant viršutinių rūbų, kuprinių, sportinių maišelių. „Stenkitės visus keleivius įlaipinti ar išlaipinti per dešinę automobilio pusę. Nesustokite netikėtose vietose, prisiminkite KET reikalavimus posūkio signalais iš anksto rodyti vairuotojo ketinimus keisti automobilio judėjimo kryptį, įvertinkite ir kitų eismo dalyvių sugebėjimus prisitaikyti prie pakitusių vairavimo sąlygų“, – atkreipia vairuotojų dėmesį R. Knyva.