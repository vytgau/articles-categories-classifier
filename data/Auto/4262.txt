Antanas Juknevičius ir Darius Vaičiulis sudėti bluostą spėjo, kadangi į bivaką atvažiavo vieni pirmųjų. Pamiegoję apie tris valandas, lenktynininkai skyrė laiko pašnekesiui su DELFI žurnalistu Pietų Amerikoje Pauliumi Garkausku ir papasakojo apie pastarųjų dienų ralio aktualijas. Tvarkaraščio korekcijos Liūtys Bolivijoje ir Argentinoje nenustoja bjauroti Dakaro ralio grafiko – organizatoriai dėl purvo nuošliaužų atšaukė visą devintą etapą. Viena jų po antradienio greičio ruožo pabaigos lenktynių karavanui užkirto kelią į numatytą poilsio vietą. Į Saltą sportininkai naktį važiavo aplinkiniais keliais. „Aišku, truputį užkniso papildomai dvi valandas dulkėse maltis – tamsoje, lyjant lietui. Nebuvo labai lengva. Tuo labiau, kad miegas ėmė tragiškai. Reikėjo žnaibyti Antanui į koją, kad neužmigtų“, – DELFI sakė D. Vaičiulis. Lankstas, kurį turėjo sukarti ekipažai, sugriovė kitos dienos starto planus, ir dėl to A. Juknevičiui maudžia širdį. 25-ą vietą bendroje automobilių įskaitoje užimantys lietuviai iki ralio pabaigos Buenos Airėse tikisi pagerinti savo pozicijas, bet gamtos kaprizai palieka vis mažiau erdvės finišo spurtui. „Mums tai nenaudinga. Nors vakar į bivaką atvykome vieni pirmųjų, buvo jau antra nakties. O šeštą ryto turėjo būti startas. Mes su Dariumi tikrai būtume startavę, tokios ekstremalios situacijos – mūsų arkliukas. Galėjome įgyti labai didelį pranašumą prieš konkurentus. Bet organizatoriai pamatė, kad didelė dalis lenktynininkų turės daug vargo, ir atšaukė etapą. Antraip jo finiše būtų labai mažai dalyvių – gal tik 25 automobiliai“, – vertino A. Juknevičius. Greičio paieškos Dėl techninių problemų išbarstę keletą valandų pirmoje ralio dalyje, A. Juknevičius ir D. Vaičiulis dega noru atsigriebti. „Labai norėtųsi atsiimti bent dalį prarasto laiko, bent jau į dvidešimtuką įlįsti. Bet kai nebelieka ilgiausių greičių ruožų, nebeturime, kaip tai padaryti“, – neslėpė A. Juknevičius. Lyderiui iš Prancūzijos Sebastienui Loebui („Peugeot“) lietuviškas ekipažas pralaimi beveik 8 valandas. Nuo artimiausio konkurento – 24-ą vietą užimančio argentiniečio Facundo Ardusso („Renault“) – A. Juknevičių taip pat skiria nemaža properša – 38 minutės. 23-ią bendrosios įskaitos pakopą minančio Dakaro ralio senbuvio iš Prancūzijos Christiano Lavieille („Toyota“) pranašumas prieš 42-ejų vilnietį – 41 minutė. Jeigu A. Juknevičiui pavyktų pakilti iki šio laiptelio, jis taptų aukščiausią vietą Dakaro ralio istorijoje užėmusiu lietuviu, atimdamas tokią garbę iš Benedikto Vanago. Bet priešakyje liko tik trys etapai, kurių bendras įskaitinis ilgis – 800 km, o prastos oro sąlygos lenktynių kilometražą gali dar labiau sutrumpinti. Vis dėlto vien kliautis aukštesnes pozicijas užimančių sportininkų nesėkmėmis – avarijomis ar gedimais – A. Juknevičius neketina ir trasoje žada kovoti iš paskutiniųjų. Tam, kad iš savo „Toyota Hilux Overdrive“ išspaustų maksimumą, pilotas griebiasi net rizikingų sprendimų. Antradienio greičio ruože jis nusprendė nesiimti į kelią vieno iš trijų atsarginių ratų, taupydamas visureigio svorį. Tai nėra visiškai „nekaltas“ pasirinkimas – Dakaro ralyje kartais prireikia visų turimų atsargos priemonių. Pavyzdžiui, pernai B. Vanagas greičio ruože keitė tris pramuštus ratus, ir vis tiek galiausiai pritrūko vieno atsarginio. „Rizikuojame, – neslėpė A. Juknevičius. – Ilguose greičio ruožuose dėl to atsiranda nemažas pavojus. Bet aš važiuoju gan taupiai, pavyzdžiui, pernai per visą Dakaro ralį ratą pramušiau tik vieną kartą, šiemet – du sykius.“ Protestas pasiklydo sumaištyje Dėl liūčių trumpinami ar atšaukiami etapai patyrusį lenktynininką iš Lietuvos verčia dar labiau ilgėtis Afrikos, kurioje Dakaro ralis paskutinį kartą vyko prieš dešimt metų. „Ten tikrai daug geriau, o čia – nesąmonė. Pernai lijo, užpernai lijo, dabar – vėl lyja. Dėl to organizatoriai, komandos – visi turi bėdų“, – rankomis skėsčiojo A. Juknevičius. Bet nuolat keičiamas tvarkaraštis nėra vienintelis klausimas, kurį jis turi ralio rengėjams iš Prancūzijos. Praėjusį penktadienį lietuvis su grupe kitų lenktynininkų pateikė protestą dėl nuolaidžiavimo, kurio sulaukė trasoje klaidžioję ir ne visus kontrolės punktus suradę konkurentai. Organizatoriai tuomet įsiklausė į pastarųjų skundus dėl painios kelio knygos ir nusprendė nebausti, bet dėl to nukentėjo kiti ekipažai, kurie aukojo savo laiką trasoje naviguodami ir ieškodami teisingos krypties. Tarp pastarųjų buvo ir A. Juknevičius su D. Vaičiuliu. Keturis ekipažus į Dakaro ralį delegavusi „South Racing“ komanda, su kuria bendradarbiauja lietuviai, dėl tokios taisyklių išimties inicijavo protestą. Bet jokio atgarsio pastarasis kol kas nesukėlė, ir A. Juknevičius abejoja, ar kas nors pasikeis. „Mūsų paprašė pasirašyti tą protestą – gal septyni ekipažai tai ir padarė. Bet dabar tokia sumaištis, kad net nelabai žinau, kokia situacija. Atvirai kalbant, nelabai tikiu, kad tai duotų kokį nors efektą. Tai labiau diplomatinis žaidimas“, – svarstė ralio veteranas. Primename, kad sausio 2 d. Asunsjone (Paragvajus) startavusį Dakaro ralį pradėjo 143 motociklininkai, 37 keturračių pilotai, 77 automobilių ir 50 sunkvežimių ekipažų. Pirmą savaitę ginklus teko sudėti maždaug ketvirtadaliui lenktynininkų, tarp kurių buvo du automobilių įskaitos dalyviai iš Lietuvos – B. Vanagas ir Vaidotas Žala. Lenktynių finišas laukia sausio 14 d. Buenos Airėse (Argentina). Sportininkams iš viso reikės sukarti beveik 9 tūkst kilometrų, skaičiuojant tiek greičio ruožus, tiek neįskaitinius pervažiavimus.