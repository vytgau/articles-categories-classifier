Pakerinti futuristiška išvaizda, beveik kiekvienu genu paveldėta iš prototipinės versijos, kurią japonai pateikė it konkurencingumo įrodymą Vokietijos „kolegoms“. Ir padarė tai savo stiliumi: atrodo, kad „Lexus“ ideologai savo požiūrį perteikė per menkiausias šio automobilio detales. Kartu su kitomis „Lexus“ tradicijomis paveldėta ir vis dar „neteisinga“ multimedija bei šiek tiek viršsvorio. Bet važiuojant „Lexus LC“ galvoji ne apie tai. O ne, tai antro, trečio, ketvirto plano reikalai. O ir gamintojams tokios smulkmenos nė motais, nes jie nė nesitaiko konkuruoti su tokiais automobiliais, kaip „Porsche 911“ ar panašiais. „Čia yra ypatingas kupė“, – sako japonai. „Tai yra komfortiškas kelionių automobilis dviems“, – pažymi jie. „O taip, komfortiškas, išsiskiriantis, ir laaaabai greitas“, – priduriu aš. Tik kelionių bagažui vietos skurdokai – 172-197 litrai, priklausomai nuo versijos. Bet mat jį bala, tokiu automobiliu mielai keliaučiau kasdien ir bet kur. Ir be bagažo, o su kreditine kortele. Ir štai kodėl. „Ach, och“ ir kiti efektai Bandytame modelyje buvo sumontuotas 5 litrų darbinio tūrio atmosferinis V8 variklis, išvystantis net 477 AG galią (prie 7100 aps./min.) ir 540 Nm sukimo momentą (prie 4800 aps./min.). Nuo 0 iki 100 km/val. šis automobilis įsibėgėja vos per 4,7 sek. Gamintojo nurodomos vidutinės degalų sąnaudos – 11,5 litro kombinuotu režimu. Bandymo metu per 141 kilometrą mišriomis sąlygomis automobilio apetitas užsifiksavo ties 13,9 litro ir tai yra vienintelis neatitikimas gamintojo žodžiams. Ir toks vėl visai visai ne pirmo plano, kai po tavo dešine koja slepiasi tokia banda eiklių ristūnų. „Lexus LC“ akceleracija pribloškia vidaus organus prie komfortiškų sportinių sėdynių, nesunkiai priversdama jas patirti geriau, ir verčia tvirtai laikyti vairą... bet tik pirmomis akimirkomis. Iš tiesų, didelį sukimo momentą į galinius ratus pateikiantis automobilis valdosi pavyzdingai, o labiausiai norisi pažymėti neįtikėtinai tikslų vairo mechanizmą, regis veikiantį lygiagrečiai su smegenų rankoms siunčiamais impulsais. Vairuotojo darbą palengvina „Lexus“ dinamikos valdymo sistema, koordinuojanti vairo mechanizmo ir traukos paskirstymo programų darbą, automobilyje taip pat sumontuota adaptyvi reguliuojama pakaba. Išties, posūkiuose, net ir leisdamas akimirksniui smagiai švystelėti galu, automobilis demonstruoja neįtikėtinus savikontrolės fokusus ir tikslios informacijos vairuotojui perdavimo meną – norisi patirti vėl ir vėl. Vairo sistemą norisi dauginti į kitus automobilius prievartiniu būdu – tokio tikslaus, greito ir informatyvaus darbo lieka pavydėti kasdienei technikai. Ne veltui gamintojai patys išskiria daugybę darbo valandų, pavyzdžiui, mažinant nepageidaujamas vairo sistemos vibracijas, didinant reakcingumą, „aštrumą“ ir t. t. Mano nuomone, metų pabaigoje jie turėjo gauti didžiausias premijas „Lexus“ kompanijoje. Galingas, smagiai apsukas renkantis variklis, adekvatus pojūčiams išmetimo garsas, greitai dirbanti 10 laipsnių automatinė pavarų dėžė, pagirtinas valdymas – važiuojant pirmuosius kilometrus pilasi vien „ach“ ir „och“, tiesiog viskas šiame automobilyje yra taip teisinga. Gamintojų patikinimu, tiek priekinė, tiek galinė daugiasvirtės automobilio pakabos dalys iš esmės yra naujos konstrukcijos sprendimai, leidžiantys užtikrinti geresnes komforto ir valdymo charakteristikas. Tačiau dar daugiau efekto sukelia automobilio pasirodymas gatvėje – eilinį kartą „Lexus“ dizainas palieka mažai abejingų praeivių, tad LC pirkėjams reikia turėti omeny, kad tai yra per šviesmečius toli nuo sąvokos „ištirpti minioje“ esantis modelis. Ypač, pasirinkus 21 colio skersmens, arkas „laižančius“ ratlankius (nuotraukose matomas automobilis su 20 colių ratais). Hibridinė versija siūlo 3.5 litro V6 299 AG ir 348 Nm benzininio motoro derinį su 179 AG elektrine jėgaine, pasiekiančius bendrą 359 AG sistemos galią. Ši versija nuo starto iki 100 km/val. taip pat įsibėgėja itin žvaliai – per 5 sek., kai vidutinės degalų sąnaudos, „Lexus“ tikinimu, mišriu režimu siekia kuklius 6,4 litro.  Tiesa, vertinant per kainos prizmę, ši versija nesiskiria nuo grynakraujo benzinvalgio. Su šia jėgos sistema „Lexus“ tiesiog lieka ištikima savo idealogijai – perfrazuojant populiarų memą: hibridai, hibridai visur! Dėmesys detalėms Šiuolaikiniam automobiliui vienas svarbiausių parametrų yra saugumas, kuriam „Lexus“ tvirtina skyrę ypatingą dėmesį. Gamintojų teigimu, naujoji koncerno prabangiausių modelių GA-L (Global Architecture – Luxury) platforma, kurios pagrindu sukurtas LC modelis, pagaminta iš gniuždymui itin atsparių medžiagų, o didesnio svorio taškai „pastumti“ į automobilio centrą, taip suteikiant jam didesnes galimybes kovoti su inercija, žemesnį svorio centrą bei sportiškesnius pojūčius vairuotojui. Dėl tų pojūčių maksimalaus aštrumo, net vairuotojo pozicija paskaičiuota taip, kad klubų linija būtų kaip galima arčiau automobilio svorio centro linijos – „Lexus“ dėmesys smulkioms detalėms akivaizdus. Automobilio gamyboje panaudota daugybė lengvesnių medžiagų – gniuždymui atsparesnis plienas, aliuminis, anglies pluoštu armuotas plastikas, atskiros anglies pluošto dalys, anot gamintojų, leidę tolygiau paskirstyti svorį. Tačiau LC nėra lengvasvoris bėgikas – tuščias sveria beveik dvi tonas, o hibridinė versija nesunkiai perkopia ir šią ribą. Dviduris automobilis ir nėra mažylis, kaip galbūt galėtų pasirodyti iš pirmo žvilgsnio į nuotraukas. Jo ilgis siekia 4,77 metro, plotis – 1,92 m, o aukštis – 1,345 m. Atstumas tarp ašių taip pat nemenkas – 2,87 metro, tačiau ant galinės sėdynės suaugęs žmogus galėtų nebent prigulti, čia telpa tik vaikai. Tad geriausia į keliones juo leistis dviese. Salone įspūdį palieka spalvinis vientisumas, apimantis daugiau apdailos nei kitų gamintojų automobiliuose (mūsų bandytas modelis išsiskyrė intensyviai „smėliniu“ interjeru, šia spalva dažyta net ir kiliminė danga), nuoseklus eksterjero linijų pratęsimas ir minėtas, šiam gamintojui būdingas, dėmesys smulkioms detalėms. Aukščiausios kokybės medžiagos, daug rankų darbo detalių – komforto prasme per neilgą važinėjimą nekliuvo beveik niekas, išskyrus tradicinį kliuvinį, kai kalbame apie „Lexus“, – nepatogaus valdymo multimedijos sistemą. Ji reikalauja per daug dėmesio važiuojant tokiu automobiliu, kuris tiesiog verčia koncentruotis ties vairavimu. Erdvės išplanavimas orientuotas vairuotojo perspektyvai, jo sėdėsena, kaip ir priklauso, žema, bet apžvalgumas – geras. Vairuotojui leidžiama rinktis iš keturių skirtingoms sąlygoms tinkančių važiavimo režimų, saugumu rūpinasi gausybė elektroninių sistemų, komforto įrangos sąrašas – adekvataus kainai ilgio. Tiek hibridinės, tiek bandytosios versijos kaina prasideda nuo 105 tūkst. 560 eurų ir sulyg aukščiausia komplektacija gali pasiekti beveik 120 tūkst. eurų. Solidi pinigų suma, bet ir ateiviai į žemę nusileidžia ne kasdien. Kas labiausiai patiko: Valdymas. Kas labiausiai nepatiko: Dizaino sprendimų apribota erdvė.