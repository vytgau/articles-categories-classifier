Grupę, pavadinimu „Atlanta Uber/Lyft Drivers Unite“, sudaro daugiau kaip 10 tūkst. asmenų. Daugelis jų –vežimo paslaugas teikiančių įmonių vairuotojai. Kaip pranešama svetainėje „The Daily Dot“, bendruomenės nariai dažnai ypač negailestingai tyčiojasi iš jų paslaugomis besinaudojančių klientų. Pavyzdžiui, vienos žinutės autorius šaiposi iš „gigantiškų gabaritų“ taksi išsikvietusios damos, kurią išvydęs užsakymą atšaukė, tiesiog nenorėdamas, kad ji „įvirstų į jo automobilį“. Vairuotojas nepasidrovėjo įkelti moters nuotraukos, suteikusios peno negailestingoms grupės narių patyčioms dėl akivaizdaus antsvorio. Pats istorijos autorius sulaukė pagyrų dėl neva racionalaus savo poelgio. Kitas vairuotojas paskelbė sąmonės netekusio vyro nuotrauką ir pasigyrė, kaip pavyko užsidirbti 50 papildomų dolerių, iškritusių keleiviui iš piniginės. Remiantis „The Daily Dot“ gauta informacija, grupės administratoriai tik kartą pamėgino įsikišti į keleivių aptarimo procesą ir paprašė nepublikuoti turinio, kuris gali būti laikomas klientų tapatybę atskleidžiančia informacija. Įsidėmėtina, kad grupė aprašoma kaip taksi vairuotojų tarpusavio susisiekimo ir bendravimo priemonė, ir jos profilyje nepageidautini jokie rasistiniai, diskriminuojantys ar įžeidžiančio pobūdžio komentarai. Kai kurie anonimiškumą pageidavę išlaikyti bendruomenės nariai prisipažino žurnalistams, kad kolegų elgesys juos neretai glumina, ir teigė manantys, kad daugelis elgiasi neprofesionaliai. „Uber“ ir „Lyft“ – tai pavežėjimo paslaugas išsikvietus internetu teikiančios įmonės, bendradarbiaujančios ir su taksi parkais, ir su individualia veikla užsiimančiais vairuotojais.