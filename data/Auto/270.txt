Naujojo Džersio federaliniame teisme pareikštas ieškinys, jį patvirtinus teisėjui, taps kolektyviniu. Ieškinyje konkrečiai nurodomi „BMW X5“ ir 335D modelių dyzeliniai automobiliai, kurie buvo parduoti 2009–2013 metais. Teisinių paslaugų įmonės „Hagens Berman“ teisininkai tvirtina, kad tų automobilių išmetamų teršalų kiekiai net 27 kartus viršijo leistiną lygį, tačiau „išderinimo įtaisai“ ir jų „manipuliacinė programinė įranga“ tai nuslėpdavo. „Esant tokiems lygiams, šie automobiliai nėra vien taršūs – jie neatitinka standartų, kad jais būtų galima teisėtai važinėti JAV keliais, ir niekas nebūtų pirkęs šių automobilių, jeigu BMW būtų pasakiusi teisybę“, – pareiškė įmonės vadovaujantis partneris Steve'as Bermanas. „BMW įžūliai nusprendė savo ištikimus pirkėjus palikti nežinioje ir priversti juos prisidėti prie įmonės vykdomo aplinkos naikinimo, to net neįtariant“, – pridūrė jis. Advokatai siekia kompensacijos savo klientams už jų įsigytus automobilius. Prieš savaitę Vokietijos institucijos, atliekančios preliminarų tyrimą dėl galimo sukčiavimo, susijusio su taršos duomenis klastojančių sistemų įrengimu daugiau kaip 11 tūkst. automobilių, surengė kratas BMW būstinėje Miunchene ir įmonės patalpose Austrijoje. BMW tuomet patvirtino, kad kratos iš tiesų įvyko. Tačiau bendrovė vėl pareiškė, kad „teisingai suprogramuota programinės įrangos paprogramė jam nepritaikytuose modeliuose buvo įdiegta per klaidą“. BMW teigimu, tokia programinė įranga „nebuvo tyčia naudojama manipuliuoti dujų išmetimo sistema“. Vasarį BMW pripažino, kad tokia programinė įranga buvo įdiegta kai kuriuose jos automobiliuose, tačiau jie buvo atšaukti programinei įrangai pakoreguoti, kai tokį sprendimą aprobavo Vokietijos automobilių licencijavimo tarnyba KBA.