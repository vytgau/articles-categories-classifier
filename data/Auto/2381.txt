Visame pasaulyje ypač populiaros, 12-15 metų amžiaus paaugliams skirtos, „Junior ROK“ klasės Italijos čempionate dalyvavo 75 lenktynininkai iš 15 šalių. Tik trimis taškai nuo nugalėtojo atsiliko ir antrą vietą užėmė italas Edoardo Villa. Trečias, atsilikęs 10 taškų, liko Francesco Sabella. Nugalėjęs Italijos čempionate G. Grinbergas užsitikrino ir vardinį kvietimą į spalio mėnesį vyksiantį ROK kartingo klasių pasaulio čempionatą, kuriame 2016 metais lietuvis tapo vicečempionu. 2017 metų sezono starte G. Grinbergas buvo laikomas čempionato favoritu ir netruko tai įrodyti. Pirmame etape „Adria“ trasoje jis finišavo ketvirtoje vietoje, tačiau kituose dviejuose etapuose „Nizza Monferrato“ ir „Lonato“ užtikrintai įveikė visus varžovus.  „Kai kuriose trasose Italijoje jau buvau lenktyniavęs ir anksčiau, bet trys man buvo visiškai nežinomos. Moderniausia iš jų yra „Adria“, bet man ten nelabai sekėsi. Čia vyko net trys čempionato etapai ir nei viename nepavyko užkopti ant podiumo. Įpusėjus čempionatui visos lenktynės vyko labai karštu oru, kartais temperatūra siekdavo net 40 laipsnių. Tokiomis, labai gero sukibimo, sąlygomis man labai patinka lenktyniauti, tačiau jautėme, kad italų patirtis motorų sureguliavime karštyje yra šiek tiek didesnė. Bet man vis tiek pavyko visuomet finišuoti pirmame dešimtuke ir aukščiau, o konkurentai darė daugiau klaidų“, – pastovumu džiaugėsi nugalėtojas. Paskutinis čempionato etapas, prieš kurį net penki lenktynininkai turėjo galimybę tapti čempionais, neapsiėjo be nuotykių. Didžiausias nutiko dar treniruočių metu, kai trasoje sprogo G. Grinbergo kartingo akumuliatorius. Dūmų ir ugnies buvo labai daug, tačiau didelės žalos kartui nepadaryta. Komandos mechanikai greitai pakeitė apdegusias dalis ir viso savaitgalio metu pavyko nuvažiuoti 259 ratus, o tai daugiau nei 300 km. Lietuvos, Lenkijos ir Italijos čempionui kartingo sezonas dar nesibaigė. Rugpjūtis bus skirtas fiziniam pasirengimui „SEB Arenos“ fizinio rengimo centre, o rugsėjį ir spalį numatytos dar kelerios lenktynės Italijoje ir, žinoma, „ROK Junior“ pasaulio čempionatas. Po pergalės Italijos čempionate, G. Grinbergas sulaukė dviejų didžiausių pasaulyje kartų gamintojų komandų kvietimo jų gretose startuoti prestižiškiausios kategorijos „OK Junior“ pasaulio čempionate Didžiojoje Britanijoje. „Kartingo ir automobilių sportas yra beprotiškai brangus, todėl iki šiol mes lenktyniaudavom pačią didžiausią konkurenciją už mažiausius pinigus galinčiuose suteikti Lenkijos, Italijos ar ROK pasaulio čempionatuose. ROK kategorija išskirtinė tuo, kad visi lenktyniauja to pačio gamintojo varikliais, kuriuos leidžiama tik minimaliai modifikuoti. Tai užtikrina, kad investicijos į techniką bus mažiausios. „OK Junior“ pasaulio čempionatas, kuriame dalyvauja patys geriausi visų šalių pilotai su pačia greičiausia įvairių gamintojų technika yra beprotiškai brangus. Pasirengimas jam ir pačios lenktynės gali kainuoti beveik 20 tūkst. Eur. Žinoma, dėl pasiektų rezultatų mes sulaukėme gerokai pigesnių pasiūlymų. Kol kas juos svarstome ir ieškome rėmėjų“, – artimiausius planus komentavo Gusto tėvas Darius Grinbergas.