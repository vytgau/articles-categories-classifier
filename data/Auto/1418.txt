Kaip pastebi Europos bendrovė „ERGO Insurance“ Lietuvoje, kas dešimtas eismo įvykis, į kurį pateko Lietuvoje registruotos transporto priemonės, užfiksuotas užsienyje. Bendrovės duomenimis, iš viso per šių metų sausio-spalio mėnesius pagal transporto priemonių valdytojų civilinės atsakomybės privalomąjį draudimą užfiksuota beveik 15 tūkst. eismo įvykių, kuriuose dalyvavo Lietuvoje registruotos transporto priemonės. Iš jų – virš 1,5 tūkst. avarijų registruota užsienio šalyse, o patirtos žalos siekia daugiau nei 5,4 mln. eurų. Per metus registruotų eismo įvykių skaičius užsienio šalyse išaugo beveik trečdaliu, o patirtų žalų suma padidėjo beveik 40 proc. Daugiausia arba beveik trečdalis visų avarijų, į kurias pateko Lietuvoje registruotos transporto priemonės, užregistruota Vokietijoje. Prancūzijoje užregistruoti 193 eismo įvykiai, Lenkijoje – 145 avarijos, o Italijoje – 97 eismo įvykiai. Mažiausias avarijų skaičius – po kelis eismo įvykius užfiksuota Kroatijoje, Slovakijoje ir Graikijoje. „Šalys, kuriose daugiausiai eismo įvykių patiria Lietuvoje registruotų transporto priemonių vairuotojai, nesikeičia. Vokietija ir Lenkija yra tranzitinės valstybės, tad ir daugumos lietuvių kelionės neaplenkia minėtų šalių. Tarkime, vokiečiai gali pasigirti kokybiškais keliais, tačiau šalis pirmauja visoje Europoje pagal avarijų skaičių. Lenkijos keliuose gausu pavojingų ruožų, todėl reikia susitelkti į vairavimą, ypač lenkiant kitas transporto priemones“, – sako Raimondas Bieliauskas, „ERGO Insurance“ Lietuvoje Transporto priemonių žalų administravimo skyriaus vadovas. Iš kitų šalių, kuriose šiemet Lietuvoje registruotų transporto priemonių vairuotojai patyrė avarijas reikėtų išskirti Belgiją, Ispaniją, D. Britaniją, Olandiją, Latviją, Švediją ir Norvegiją. Pasak draudimo eksperto, minėtose šalyse nemažai eismo įvykių, į kuriuos pateko Lietuvos vairuotojai, fiksuojama tiek dėl atostogų maršrutų, tiek dėl tautiečių kelionių darbo reikalais. Išvažiavę iš gimtinės, lietuviai Europos žemėlapį margai nuspalvina įvairiais eismo taisyklių pažeidimais. Pagrindinėmis nelaimių keliuose priežastimis išlieka leistino greičio viršijimas, persirikiavimas į kitą eismo juostą, važiuojant atbuline eiga kliudomas eismo dalyvis ar koks objektas. „Patekę į avariją užsienyje, visų pirma pasistenkite nusiraminti ir įsitikinkite, kad visi keleiviai yra sveiki. Jokiu būdu nepasišalinkite iš įvykio vietos ir pasikalbėkite su kitos į eismo įvykį patekusios transporto priemonės vairuotoju. Kylant neaiškumams, visuomet pravartu kviesti policiją“, – pataria R. Bieliauskas. Pasak R. Bieliausko, jei nutikusio eismo įvykio kaltininku yra pripažįstamas užsienio šalies vairuotojas, tokiu atveju dėl žalos atlyginimo galima kreiptis į atitinkamai užsienio draudimo bendrovei atstovaujančią draudimo kompaniją Lietuvoje. Draudimo ekspertas primena, kad į kitą šalį vykstant nuosava transporto priemone reikia ne tik tinkamai paruošti automobilį, tačiau pasitikrinti vairuotojo pažymėjimo galiojimo trukmę ir ar galios transporto priemonės draudimas šalyse, kuriose lankysitės. Taip pat verta pasidomėti, kokie greičio ribojimai galioja tose užsienio šalyse, kurias planuojama aplankyti.