Penktos kartos „Combo“ konstrukcija paremta visiškai nauja architektūra. Jame gausiau naujų technologijų ir vairuotojo pagalbinių sistemų, gerai žinomų SUV ar kompaktinių automobilių segmentuose: vairuotojo mieguistumo įspėjimo sistema, 180 laipsniu kampu rodanti galinio vaizdo kamera, projekcinis „Head up display“ ekranas ant priekinio stiklo, papildomai užsakoma elektroninė „IntelliGrip“ sistema, užtikrinanti sukibimą ir paskirstanti sukimo momentą priekiniams ratams, sumontuota komfortą užtikrinanti įranga, tokia kaip šildomos sėdynės, šildomas oda aptrauktas vairas. Tarp modernių sprendimų taip pat pažymima priekinio susidūrimo įspėjimo sistema su automatinio avarinio stabdymo ir pėsčiųjų aptikimo funkcijomis, „Opel Eye“ priekinė kamera, kuri dažnai užsakoma su kitais „Opel“ modeliais pvz., „Astra“, „Corsa“ ir „Mokka X“, kelio ženklų atpažinimo ar išvažiavimo iš eismo juostos sistemos, automatinė pastovaus greičio palaikymo sistema, išmani greičio nustatymo sistema, išmani automobilio statymo sistema „Advanced Park Assist“ ir kitos. Papildomas šildytuvas veikia nepriklausomai ar variklis įjungtas ir prišildo saloną dar prieš leidžiantis į kelionę. Papildomo šildytuvo įjungimo laiką galima nustatyti ir valdyti nuotolinio valdymo pulteliu. „Combo Life“ siūlo ir kituose „Opel“ modeliuose įdiegtą modernią informacijos-pramogų sistemą, turinčią 8 colių įstrižainės spalvotą ekraną ir suderinamą su „Apple CarPlay“ bei „Android Auto“. USB jungtys priekinėje ir antroje eilėje leis pakrauti telefonus ir kompiuterį, be to, su sistema suderinami išmanūs telefonai gali būti pakrauti belaidžiu, indukciniu būdu. Naujokas siūlomas dviejų skirtingų ilgių – 4,4 m standartinė ir papildomai 35 cm ilgesnė versijos, su dvejomis slankiojančiomis durimis gale. Abu ilgio variantai yra 1,8 m aukščio, galima rinktis penkiaviečius ar septynviečius.  Standartinio ilgio, 5 vietų automobilyje mažiausia bagažo erdvė – 597 l. Jeigu reikia dar daugiau erdvės, galima rinktis ilgesnės ratų bazės versiją, kurioje galima vežti iki 850 l tūrio bagažą neišėmus sėdynių. Nulenkus galines sėdynes, standartinės versijos bagažo skyrius padidėja tris kartus, iki 2126 l, o ilgesnėje „Combo Life“ versijoje, sulanksčius galines sėdynes, vietos bagažui suformuojama dar daugiau – net 2693 l.. Be to, inžinieriai pagalvojo ir apie tuos, kurie norės gabenti itin ilgus daiktus. Nulenkus priekinę keleivio ir galines sėdynes, salone bus galima vežti pvz. banglentes, plokščias baldų pakuotes. Dar viena protinga inžinierių idėja – įmontuotas specialus langas bagažinės dangtyje, todėl ilgą krovinį gabenti bus dar patogiau. Klientai gali rinktis standartines antros eilės 60/40 santykiu sulankstomas sėdynes ar tris individualias sėdynes, kurios patogiai gali būti išskleidžiamos iš bagažinės. Abejose versijose sėdynės standartiškai turi „Isofix“ vaikiškų kėdučių tvirtinimo sistemas, todėl bus galima tvirtinti net 3 vaikiškas kėdutes. Be to, kiekviena sėdynė viršuje turi viršutinio diržo tvirtinimo įtaisą, kuris leis dar tvirčiau pritvirtinti kėdutę ir sumažinti jos nestabilumą priekinio susidūrimo atveju ir taip išvengti sužalojimų. „Combo Life“ salone universalumą padidina protingai įrengtos daiktadėžės. Didelė centrinė konsolė priekyje leis pasidėti 1,5 l gėrimo buteliuką, išmanųjį telefoną, piniginę ar net planšetinį kompiuterį. Be to, priekyje ir gale sėdintys keleiviai gali naudotis didelėmis dėtuvėmis duryse. Keleiviai gale savo planšetinius kompiuterius gali saugiai laikyti priekinėse sėdynėse įrengtose dėtuvėse-kišenėse, o vairuotojas ir šalia jo esantis keleivis savo daiktus gali pasidėti viršutinėje ar apatinėje daiktadėžėse. Viršutinė daiktadėžė idealiai tiks didesniems daiktams, kadangi keleivio saugos oro pagalvė įrengta stoge. Pasirinkus „Combo Life“ su papildomai užsakomu panoraminiu stikliniu stogu, standartiškai bus montuojama patogi centrinė daiktadėžė su LED apšvietimu. Be to, šioje konfigūracijoje bus įrengta 36 l talpos dėžė virš bagažinės skyriaus dangčio. Taip sukuriama dar viena erdvė daiktams, kuri paprastai nenaudojama (kai bagažinė nėra pakrauta iki pat stogo). Dėžę pasiekti paprasta atidarius bagažinės duris, ar per papildomai integruotą langą integruotą bagažinės duryse ir, žinoma, per slankiojančias duris šone. Jeigu prireikia dar daugiau vietos ir reikia vilkti nedidelę priekabą (priekabos apkrova iki 1500 kg), ją tvirtinti galima prie papildomai įrengiamo nuimamo vilkimo kablio. Kad būtų užtikrintas stabilus priekabos vilkimas bet kokiu oru, papildomai įrengiant vilkimo kablį, priekabos stabilumo kontrolės sistema „Trailer Stability Control“ (TSC) įrengiama standartiškai. Papildoma ESP funkcija stabilizuoja priekabos svyravimus arba stabdo automobilį, jei tai būtina. Jei šių priemonių nepakanka stabilizuoti automobilio, sistema dar labiau sumažina variklio sukimo momentą ir pradeda stabdyti automobilį, kad kuo greičiau būtų atstatytas stabilumas. „Opel Combo Life“ klientai galės rinktis iš turbininių benzininių ir dyzelinių variklių asortimento. Kaip ir jo „giminaityje“ naujajame „Peugeot Rifter“, agregatai bus derinami su penkių ar šešių laipsnių mechaninėmis transmisijomis ir pirmą kartą šiame segmente su aštuonių laipsnių automatine transmisija.