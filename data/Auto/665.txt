ERGO Transporto priemonių draudimo skyriaus vadovas Rimvydas Pocius sako, kad dviejų skirtingų TPVCAD sutarčių tam pačiam automobiliui gyventojai turėti negali, todėl pasirašant naują draudimo sutartį pirmoji automatiškai nustoja galioti. Tokiu atveju gyventojai turi teisę susigrąžinti neišnaudotą dalinę draudimo įmoką. „Dažniausiai naują TPVCAD sutartį dar nenustojus galioti ankstesnei vairuotojai sudaro pamiršę, kada baigiasi draudimo galiojimo terminas. Nenorėdami rizikuoti ar sumaišę draudimo galiojimo pabaigos datą, gyventojai tokiu atveju dažnai tiesiog sudaro naują draudimo sutartį. Jei draudžiamasi toje pačioje bendrovėje, problemų, žinoma, nekyla, tačiau pasirinkus naują draudimo partnerį už jau apdraustą automobilį sumokama antrą kartą“, – sako R. Pocius. Tiesa, R. Pocius pažymi, kad tokiu atveju gyventojai turi teisę susigrąžinti anksčiau sudarytos sutarties nepanaudotą įmokos dalį. Tą galima padaryti, kuomet įsigijus naują draudimo sutartį nustoja galioti ankstesnė. „Draudikai šiuo atveju yra įpareigoti vadovautis įstatymų nuostatomis. Taigi supratę, kad sudarė naują TPVCAD sutartį dar nepasibaigus ankstesnės galiojimo terminui, gyventojai dėl nepanaudotos įmokos dalies grąžinimo turėtų kreiptis į pirmąją draudimo bendrovę“, – sako R. Pocius. Draudimo eksperto teigimu, kiek kitaip yra su transporto priemonių kasko. Tuo atveju, jei automobilis turėtų kelias kasko sutartis, patirtą žalą kiekviena iš draudimo bendrovių atlygintų proporcingomis dalimis. Tokiu būdu išlošti ar gauti didesnę išmoką nei iš tiesų patirta nuostolių transporto priemonės savininkas negali. Tokia tvarka yra įtvirtinta ir teisės aktuose. „Transporto priemonių savininkai pamiršta ne tik, iki kada galioja jų draudimo sutartys, bet ir pranešti draudikams apie padidėjusį automobilio dalyvavimo eisme rizikingumą. Pavyzdžiui, viena iš dažniausiai pasitaikančių situacijų: kai privalomuoju draudimu apdraustą automobilį pradeda vairuoti mažiau patyręs vairuotojas, ši aplinkybė turi būti įtraukta į draudimo sutartį ir apie tai privalo būti informuota draudimo įmonė. Kitu atveju tokiam vairuotojui sukėlus eismo įvykį kitoms transporto priemonėms padarytus nuostolius gali tekti padengti iš savo kišenės“, – pažymi R. Pocius. Draudimo ekspertas pažymi, kad vairavimo patirtis yra vertinama ir kasko sutartyse. Draudikų atstovo teigimu, neaiškumų vairuotojams kartais kyla ne tik susipainiojus tarp draudimo sutarčių, bet ir tuomet, kai patiriama žala, o dėl eismo įvykio vienodai kaltomis pripažįstamos abi pusės. Pažymėtina, kad privalomuoju draudimu transporto priemones apdraudusiems vairuotojams tokiu atveju išmokama pusė žalos dydžio. Pagal kasko tokiose situacijose išmokama visa patirtos žalos dydį atitinkanti kompensacija, tačiau kitai pusei padarytų nuostolių suma regreso tvarka išieškoma iš eismo įvykio kaltininko atsakomybę apdraudusios įmonės. Anot R. Pociaus pasitikrinti, iki kada galioja jų automobilio TPVCAD ar kasko sutartys gyventojai visuomet gali kreipęsi į savo draudimo bendrovę. Taip pat draudikai savo klientams primena, kuomet baigiasi jų transporto priemonės draudimo sutartis.