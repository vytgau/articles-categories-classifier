„Būsimųjų vairuotojų pažintis su „Regitra“ prasideda nuo šio elektroninio funkcionalumo, todėl mums svarbu, kad jis atitiktų jaunų žmonių poreikius – būtų maksimaliai paprastas, kartu patikimimas ir patogus“, – ketvirtadienį pristatydamas naujovę kalbėjo Saulius Šuminas, valstybės įmonės generalinio direktoriaus pavaduotojas. Pasak vieno iš įmonės vadovų, atnaujinta sistema sprendžia ir pastaruoju metu dėl technologijų raidos kylantį klientų lygiateisiškumo pasirenkant vairavimo egzaminų laiką klausimą. „Socialinių tikslų siekiančiai organizacijai, kokia yra „Regitra“, vertybiškai labai svarbu, kad atnaujinta sistema suprogramuota taip, jog visiems būsimiems vairuotojams sąlygos pasirinkti egzamino laiką būtų vienodos“, – kalbėjo S. Šuminas. Sistemos pristatyme išvardintos pagrindinės jos atnaujinimo priežastys. Tai seniausia veikianti „Regitros“ elektroninė paslauga, ji daugiausiai naudojama klientų, taip pat funkcionalumas nebeatitiko šiuolaikinių technologinių tendencijų, ypač naudojimo mobiliuosiuose įrenginiuose.  Projekto vadovė Vera Makušenko papasakojo, kad prisitaikantis pagal įrenginį (adaptyvus) dizainas yra patogus elektronine paslauga besinaudojantiems klientams, taip pat ir tiems, kas jungiasi per mobiliuosius įrenginius, kuriems iki šiol svetainė buvo nepritaikyta. Būtent dėl adaptyvumo tikimasi, kad paslauga toliau populiarės tarp jaunimo, kuriam ji paprastai ir būna aktualiausia. Dar viena naujovė: atnaujintoje registracijos į vairavimo egzaminus sistemoje prisijungus autorizuotai pateikiami personalizuoti, t. y. individualūs prisijungusio vartotojo duomenys. Vartotojai skatinami jungtis naudojantis elektroniniais valdžios vartais arba elektronine bankininkyste – toks yra pagrindinis prisijungimo būdas. „Tai reiškia, kad asmuo galės mažiau galvoti, kokį mygtuką spausti, nes sistema, pavyzdžiui, rodys tik jo siekiamų įgyti kategorijų transporto priemones. Taip pat viename ekrano lange tilps didesnė egzaminų tvarkaraščio dalis“, – pristatyme atnaujintos sistemos ypatumus aptarė projekto vadovė. Sistemoje įdiegta apsauga nuo automatinių veiksmų, joje galima ne tik registruotis laikyti egzaminus, atšaukti registraciją ar pakeisti egzamino datą ir laiką, bet ir peržiūrėti laikytų egzaminų duomenis. Registravimosi į egzaminus sistemos patikimumui užtikrinti įdiegta saugi ir tapatybę virtualioje erdvėje nustatanti prisijungimo procedūra, atnaujintas vadinamuosius „robotus“ medžiojantis programinis kodas. Kaip teigė „Regitros“ IT departamento vadovas Saulius Dreinius, sistema realiai veikia apie savaitę, dar tiek pat laiko planuojama skirti šalinant pastebėtus nesklandumus, jeigu tokie atsirastų. Prie sistemos rekomenduojama jungtis per elektroninius valdžios vartus, kadangi toje platformoje centralizuotos visos asmens elektroninės atpažinties priemonės. Pristatymo metu S. Šuminas neslėpė, kad tuo pačiu tai bus dar viena kliūtis vadinamiesiems vietų perpardavėjams, kurių verslo esmė – siūlyti neužimtą egzamino laiką norintiems tai daryti greičiau ar dėl kitų priežasčių (rinkoje paslauga kainuoja apie 15 eurų). „Regitros“ atstovų teigimu, bandymas pakeisti registracijos egzaminui laiką yra dažniausiai pageidaujama paslauga. Dabar iš potencialaus tokios paslaugos pirkėjo „verslininkams“ teks paprašyti ne tik asmens kodo, kaip iki šiol, bet ir elektroninės bankininkystės duomenų. Vis dėlto „Regitros“ atstovai neslepia, kad žmonių naivumui ribų nėra, tad ir tokia užkarda gali būti per menka. Tačiau, jų teigimu, šioje vietoje jau turėtų didesnį dėmesį parodyti atitinkamos institucijos. Jaunimui, dar neturinčiam galimybės ar įpročio naudotis el. valdžios siūlomomis identifikavimosi elektroninėje erdvėje priemonėmis, įmonė paliko paprastesnę prieigą, tiesiog nurodant savo vardą, pavardę ir asmens kodą. Darbuotojai įspėja, kad taip prisijungus nebus galima peržiūrėti laikytų egzaminų informacijos bei nebus galimybės keisti egzamino datą ir laiką – reikės išsiregistruoti ir vėl ieškoti vietos iš naujo. Įmonės generalinis direktorius Dalius Prevelis yra minėjęs, kad aukštesnis saugumas neatsiejamas nuo aptarnavimo sąlygų sugriežtinimo, kas pirminiu elektroninės paslaugos naudojimosi etapu, kol susiformuoja nauji įpročiai, sukelia pagrįstą trumpalaikį sąžiningos daugumos nepasitenkinimą. Primenant būsimiems vairuotojams, kad dalyvavimas eisme visuomenės nariams yra padidinto pavojaus šaltinis ir siekiant jų didesnės atsakomybės, atnaujintoje registracijos sistemoje asmenys papildomai bus pratinami prisiimti atsakomybę už savo veiksmus. Naudotojai iš anksto turės susipažinti su registracijos sistemos naudojimo taisyklėmis, kurios numato naudotojo juridinę atsakomybę už neteisėtus veiksmus. Sankcija už neteisėtą automatinių įrankių panaudą – blokavimas asmeniui naudotis el. paslauga, t. y. galimybė registruotis tik atvykus į padalinį, kas lems didesnes asmens laiko sąnaudas. „Regitros“ duomenimis, 2017 m. pirmą ketvirtį fiksuota 132 tūkst. registracijų internetu (neįskaitant egzamino laiko keitimo). Kitais būdais į vairavimo egzaminus buvo registruotasi beveik 38 tūkst. kartų. Per 2016 m. „Regitra“ priėmė 119 tūkst. teorinių žinių tikrinimo ir 133 tūkst. praktinių transporto priemonės valdymo įgūdžių ir gebėjimų tikrinimo egzaminų. Įmonės duomenimis, skaičiuojant visos šalies, visų vairavimo egzaminų kategorijų mastu per metus vidutiniškai interesantui laukti eilėje tenka apie 24 dienas. Anot S. Dreiniaus, atnaujinta sistema buvo sukurta vidiniais resursais, dalyvaujant tik „Regitros“ darbuotojams, tam nebuvo skirtas papildomas biudžetas. Pasak įmonės IT departamento vadovo, projekte nuosekliai dirbo penkių žmonių branduolys.