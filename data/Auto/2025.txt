Naujienų agentūros „Bloomberg“ atliktas tyrimas parodė, kad „Rolls-Royce“ į populiariausiųjų dvidešimtukus patenkančiuose popkūriniuose minimas dažniau nei „Ferrari“, „Hennessy“, „Porsche“ ir keletas kitų superautomobilių prekių ženklų. Tokios išvados buvo padarytos išanalizavus kiekvienos dainos tekstą. Dainos buvo pasirinktos ne atsitiktinai: jos turėjo užimti ne žemesnę kaip 20-ą poziciją populiariausių singlų sąrašuose „Billboard Hot 100“, skelbtuose nuo 2014 metų gegužės iki 2017 metų gegužės. Keli paminėjimai toje pačioje dainoje buvo skaičiuojami kaip vienas. Taigi, išanalizavus tekstus paaiškėjo, kad prekės ženklas „Rolls-Royce“ buvo paminėtas 11-oje kūrinių. Antra vieta atiteko „Ferrari“ (9 paminėjimai). Trečią pasidalijo po 7 kartus paminėti „Hennessy“ ir „Porsche“. Tolesnėse pozicijose – „Chevrolet“ ir „Lamborghini“ (po 6 paminėjimus), tada – „Bentley“, „Cadillac“, „Mercedes“ (visi buvo paminėti po 5 kartus). 11-os dainų, kurių tekstuose galima išgirsti „Rolls-Royce“ pavadinimą, autorystė priklauso atlikėjams, tarp kurių – Future, The Weeknd, Drake'as ir Kodak Black. „Jokių išvadų stengiamės nedaryti, tačiau tenka pripažinti, kad sąsajos su sėkme visada džiugina“, – sakė „Rolls-Royce“ atstovas Gerry Spahnas ir pridūrė, kad jei įmonės leidžiamo automobilio pavadinimas naudojamas kaip prabangos simbolis, prekės ženklui tai išeina tik į gera.