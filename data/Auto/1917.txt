Kaip rašoma pranešime žiniasklaidai, jau artėjantį savaitgalį, rugsėjo 21-24 dienomis, Didžiojoje Britanijoje vyksiančiose CIK-FIA pasaulio kartingo čempionato lenktynėse tarp OK klasės technika važiuojančių sportininkų varžysis kylanti Lietuvos kartingo žvaigždė Kasparas Vaškelis. CIK-FIA pasaulio kartingo čempionate, tą patį savaitgalį, tik „OK Junior“ klasėje, startuos ir kitas Lietuvos atstovas Gustas Grinbergas. Kartingo lenktynininkai iš Lietuvos – greiti ir konkurencingi sportininkai. Nors Europos ar pasaulio čempionatuose lietuvių dalyvauja palyginti nedaug, tačiau konkurentai juos puikiai žino. Dar rugsėjo 9-10 dienomis, Vokietijos Vakersdorfo kartingo trasoje vykusiose pasaulio KZ2 klasės kartingo supertaurės lenktynėse dalyvavo vienas greičiausių lietuvių – Rokas Baciuška. Tuomet, finaliniame pasaulio KZ2 klasės supertaurės važiavime R. Baciuška užėmė 16-ą vietą ir įrašė savo vardą tarp 110-ies greičiausių planetos sportininkų.