Gatvėje profesionalams neįdomu Lenktynininko dalyvauti „Fast Lap“ paskutiniajame etape ilgai įkalbinėti nereikėjo. Kaip pasakoja pats A. Gelžinis, idėja su elektromobiliu dalyvauti „Time Attack“ važiavimuose kilo labai spontaniškai. „Vieną dieną man pasiūlė išbandyti „Tesla Model S“ elektromobilį. Aš iškart ir pasakiau, kad gatvėje neįdomu važiuoti. Dabar bus gera proga išbandyti modelį „Nemuno žiedo“ lenktynių trasoje“, – apie savo debiutą „Fast Lap“ pasakoja garsus lenktynininkas ir treneris. Pirmaus stabdymo zonose Be jokios abejonės, tai bus vienas egzotiškiausių automobilių STR2500+ klasėje, tačiau tai – ne pats galingiausias „Tesla“ modelis. A. Gelžinio vairuojamas elektromobilis turi ženkliuką 75. Greičio kalba tai reiškia, kad šis penkiavietis modelis išvysto 382 AG. Iki 100 km/val. jis be garso įsibėgėja per 4,5 sekundės ir taip važiuoja, kol pasiekia maksimalų 230 km/val. greitį. Solidūs skaičiai šiai klasei. Kaip kažkada sakė vienas profesionalas, arklio galios parduoda automobilius, o sukimo momentas laimi lenktynes. Šiuo atveju „Tesla Model S 75“ tik prilietus akseleratorių „įsuka“ 441 Nm sukimo momentą. Visgi A. Gelžinis lieka skeptiškas ir prognozuoja, kad trasoje skaičiai gali nieko nelemti. „Kažkaip galvoju, kad „Tesla“ trasoje turėtų nuvilti. Tai juk didelis ir sunkus automobilis. Aišku, jeigu bus daug stabdymo, galiu tai kompensuoti, nes elektromobilis greitai įsibėgėja“, – prognozuoja jis. Broliškos dvikovos neprognozuoja Įdomu tai, kad pašnekovo brolis Andrius Gelžinis yra vienvaldis ne tik šios klasės, bet ir bendros STREET įskaitos lyderis. Debiutantas juokauja, kad tikrai nežada niekam nubraukti per visą sezoną sukauptų taškų. „Tikrai neturiu jokių ambicijų šitoms lenktynėms. Net niekam nesimaišysiu trasoje. Žinote – nemėgstu dalyvauti renginiuose šiaip sau. Todėl šįkart pabūsiu „Fast Lap“ kaip dalyvis“, – šypsosi greičiausių Lietuvoje brolių tėvas A. Gelžinis. Paskutinio „Fast Lap“ etapo startas – rugpjūčio 26 dieną „Nemuno žiedo“ trasoje. Vyks „Time Attack“ greičiausio rato lenktynės, „Wolf Race“ kovos dėl Lietuvos čempiono titulo, naktinis driftas „Šėrykloje“ ir pirmą kartą organizuotamos „Drift Race“ lenktynės.