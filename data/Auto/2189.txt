Renginio gyvybiškumą praturtina graži tradicija, kai jo organizatoriai ir ralyje dalyvaujantys sportininkai šių lenktynių trasose pagerbia žymių šalies automobilių ralio meistrų, Anapilin iškeliavusių brolių Arvydo ir Kastyčio Girdauskų atminimą. Iš šių kauniečių ne viena karta sėmėsi ralio paslapčių, o mokytis iš Kastyčio, per savo sportinę karjerą tapusio devynis, o Arvydo – aštuonis kartus buvusios TSRS automobilių ralio čempionais, tikrai buvo ir yra ko. Įvertindama Girdauskų nuopelnus šalies automobilių sportui Lietuvos automobilių sporto federacija (LASF) po mirties jiems suteikė „Lietuvos automobilių sporto meistrų“ vardus.  Rugsėjo 23-ąją susirinkę į Kauno Rotušės aikštę, kur startuos ir finišuos „Kauno rudens“ ralis, jo dalyviai pagerbs ne tik šiuos iškilius automobilių sporto riterius, bet ir ilgametį Kauno automobilininkų klubo vadovą Vidmantą Čiutelę, kurio ir bendraminčių pastangomis surengta per 30 „Kauno rudens“ ralių, Lietuvos automobilių sporto federacijos garbės narį Romualdą Barkauską, šalies automobilių sportą įvairiose trasose garsinusius Leontijų Potapčiką, Sigitą Alesių, Evaldą Čerškų, Dalių Juozelskį ir Petrą Krivoščenką. „Kauno rudens“ ralio trasose varžysis šių lenktynininkų bendražygiai, iš kurių daugelis būtent iš jų gavo pirmąsias ralio meistriškumo pamokas. Prisiminti Kastytį ir Arvydą Girdauskus ir kitus sportininkus kasmet į „Kauno rudens“ ralį atvyksta buvę jų bendražygiai ir varžovai, prieš keletą dešimtmečių kovęsi Europos, pasaulio ir buvusios TSRS čempionatuose, raliuose reiduose, tokiuose kaip „Londonas-Mechikas“, „Londonas-Sidnėjus“ „Tur de Europa“ ir kituose, o dabar gyvenantys Vokietijoje, Graikijoje, Izraelyje, Latvijoje, Estijoje, Lenkijoje, Rusijoje, Baltarusijoje ir net Jungtinėse Amerikos Valstijose. Kartu su raliu „Kauno ruduo 2017“ vyks ir Lietuvos automobilių mini ralio čempionato IV etapo varžybos, o jų dalyviai per dieną įveiks apie 260 km ilgio trasą, besidriekiančią Kauno miesto, Kauno ir Šakių rajonų, Lukšių, Lekėčių, Griškabūdžio seniūnijų keliais. „Turėdami visapusišką Šakių rajono savivaldybės, Lukšių, Lekėčių, Griškabūdžio seniūnijų palaiminimą, trasą parinkome būtent ten, o labai greitą ir įdomų slalomą leista surengti ir Šakių miesto gatvėse, – džiaugiasi vienas iš organizatorių, „Porsche“ klubo direktorius Justinas Sipavičius. – Neabejoju, kad įvairaus sudėtingumo trasos pavilios daugelį patyrusių lenktynininkų, kuriems šis ralis – savotiškas iššūkis bei garbė jame dalyvauti ir kartu pagerbti buvusius bendražygius, kūrusius penktą dešimtmetį teberengiamo ralio pagrindus.“ „Kauno rudens 2017“ ralį organizuoja Lietuvos automobilių klubas (LAK), tarptautinė automobilių sporto veteranų asociacija (TASVA), Lietuvos „Porsche“ klubas, Kauno automobilininkų klubas (KAK), glaudžiai bendradarbiaudami su Kauno miesto, Kauno ir Šakių rajonų savivaldybėmis, Lukšių, Lekėčių, Griškabūdžio seniūnijomis.