Didžiausias laikrodis šalyje Pirmasis rekordas – autobusų stotyje įrengtas didžiausias elektromechaninis laikrodis šalyje. 4 metrų skersmens laikrodis sumontuotas stoties simboliu tapusioje „arkoje“. Rodyklė rodanti minutes yra 2,08 m ilgio, valandas – 1,33 m ilgio. „Laikrodis – neatsiejamas stočių architektūros elementas. Jis simbolizuoja judėjimo ir tikslumo faktorius, kurie yra esminiai visuomeninio transporto elementai. Kauno autobusų stoties laikrodžio dydį lėmė pastato architektūrinis sumanymas, kuriame subtilios estetikos laikrodis turėjo tapti įsimenančiu simboliu“, – kalbėjo stoties architektas Gintaras Balčytis. Laikrodis „MZW 4000 Bel“ pagamintas „Georg Rauscher Turmuhrenfabrik Gmbh“ (Vokietija) laikrodžių gamykloje. „Džiaugiuosi, kad vokiečių meistrai laikrodį pagamino tiksliai pagal mūsų brėžinius ir sumanymą, nes tokiuose pastato elementuose estetiniai niuansai yra ypatingai svarbūs“, – pasakojo architektas.  Didžiausia stotis Lietuvoje Dar vienas rekordas – Kauno autobusų stotis pagal plotą yra didžiausia Lietuvoje. 13 tūkst. m² ploto stotyje įrengta moderni keleivių informavimo sistema, savitarnos terminalai bilietams įsigyti, keleivius pasitinka šviesi ir erdvi 420 m² ploto laukiamoji salė. Šalia stoties pastato po stogu yra 21 keleivių išvykimo ir 3 atvykimo aikštelės. Požeminėje 5400 m² ploto aikštelėje keleiviai gali nemokamai parkuoti automobilius – įrengtos 187 automobilių ir 100 dviračių stovėjimo vietos. „Geografiškai Kaunas įsikūręs šalies centre, tad čia yra ir didžiausias tarpmiestinio transporto mazgas. O tam, kad aptarnautume šį srautą reikalinga didelė stotis. Malonu būti pripažintiems ir tapti dukart rekordininkais. Vis tik labiausiai širdį glosto keleivių ir kolegų gražūs žodžiai. Dirbsime toliau, kad miestas ir šalis galėtų didžiuotis šia stotimi“, – kalbėjo stoties vadovė Laima Pakusienė. Autobusų stotis pastatyta pagal architekto Gintaro Balčyčio projektą. Autobusų stoties projektą vysto UAB „Kautra“.