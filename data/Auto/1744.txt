Ši vieta suteikia geras galimybes penkiuose atrankos važiavimuose. Vilnietis juose startuos iš 4 pozicijos, o jau įvykusiuose dviejuose pademonstravo, kad nusiteikęs kovoti dėl pergalės. Kaip rašoma pranešime žiniasklaidai, atrankos važiavimuose lenktynininkams skiriami baudos taškai. Kuo daugiau jų surinksi, tuo didesnės galimybės patekti į finalą, kuriame dalyvaus tik 34 lenktynininkai iš 99. Už pirmą vietą baudos taškai neskiriami, už antrą tenka 2, už trečią – 3, ir taip toliau. Jei po visų važiavimų pavyksta išsilaikyti greičiausių dešimtuke, tuomet jau galima finale tikėtis ir pergalės. Pirmosios atrankos lenktynės G. Grinbergui buvo gana ramios. Jau pirmame rate pavyko pakilti į antrą vietą. Šiek tiek trūko greičio greičiausiose trasos atkarpose, taigi paskutiniame rate teko nusileisti varžovui ir finišuoti trečioje pozicijoje. Antrasis atrankos važiavimas nebuvo toks sėkmingas, tačiau įsiminė kurioziška situacija.  „Startuoti pavyko visai gerai, bet viename iš posūkių padariau klaidą ir mane aplenkė iš karto trys varžovai. Susikaupiau ir po truputį pradėjau atsiiminėti prarastas pozicijas. Bet netikėtai užstrigau už argentiniečio Ignacio Montenegro. Jo variklio radiatorius buvo pažeistas ir visus posūkius laistė vandeniu. Normalia trajektorija buvo neįmanoma važiuoti, teko šiek tiek nuo jo atsitraukti. Paskui mane važiavęs F1 legendos Rubenso Barrichello sūnus Eduardo, pabandė atakuoti, bet kai tik mane aplenkė pataikė ant besipilančio vandens ir iškart vėl prarado poziciją. Pačioje lenktynių pabaigoje vanduo iš I. Montenegro radiatoriaus beveik visai išsitaškė ir man pavyko priartėti prie lyderių. Važiavime buvau klasifikuotas 5 vietoje ir penktadienį bei šeštadienį tęsiu kovą dėl aukščiausių pozicijų“,– ketvirtadienio pavakarę kalbėjo gerai nusiteikęs G. Grinbergas. Ar G. Grinbergui pavyks pavyks pakartoti 2016 metų sėkmę ir vėl užlipti ant nugalėtojų pakylos, galite stebėti čia http://www.vortex-rok.com/intcup-home_eng.php Lenktynių organizatoriai pasirūpino rezultatų ir TV transliacija.