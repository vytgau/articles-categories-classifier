Išskyrus kelias smulkias pastabas, pirmieji įspūdžiai buvo išties neblogi – erdvesnis ir akivaizdžiai kokybiškesnis, geresnės ergonomikos salonas, ilgesnis papildomos įrangos sąrašas, puikaus dizaino eksterjeras, vidutiniškai 175 kg mažesnis svoris ir iki 0,26 koeficiento sumenkęs aerodinaminis pasipriešinimas. Ant visiškai naujos platformos sukurto „Opel“ flagmano ratų bazė tapo 92 mm ilgesnė, tad ir salonas erdvesnis: gale sėdintiems 32 mm daugiau erdvės kojoms, 25 mm – pečių aukštyje ir 8 mm – galvų aukštyje, o priekinės sėdynės sumontuotos kiek žemiau, siekiant sustiprinti sportiškesnio vairavimo įspūdį. Be to, ir pats automobilis yra šiek tiek žemesnis ir ilgesnis už pirmtaką. Iš pirmo žvilgsnio – geras atsinaujinimas. Tačiau išvados, kaip ir minėta, padarytos pavažinėjus gana trumpai. Rudenį „Opel“ gamyklos atstovai suteikė galimybę praleisti prie „Insignia Grand Sport“ vairo daugiau laiko, tad atsirado proga patikrinti, kiek teisingi buvo pirmieji įspūdžiai. Naujas variklis Šį sykį bandytame modelyje buvo sumontuotas naujasis „Opel“ 1.5 litro tūrio turbobenzininis 165 AG galią ir 250 Nm sukimo momentą išvystantis variklis, kurio išmėginti neturėjome galimybės per pirmąją pažintį. Suporuotas su 6 pavarų mechanine greičių dėže motoras paliko neblogą įspūdį – jeigu jums nereikia dyzelinio ilgų distancijų bėgiko, ši jėgainė gali būti vertas pasirinkimas. Dešimtadalį svorio numetusi „Insignia“ ne tik atrodo geresnės figūros, bet ir ne per sunki nedidelei širdelei. Nuo 0 iki 100 km/val. per 8,9 sek. įsibėgėjantis kiek mažiau nei 1,4 tonos svorio modelis pagreičiu nestulbina, tačiau kasdieniam važinėjimui jo tikrai turėtų pakakti. Tik, štai, apetitas – nieko įspūdingo: per beveik 300 kilometrų daugiausiai važinėjant mieste siekė 7,9 litro šimtui kilometrų. Be to, mažesniuose sūkiuose šiek tiek jaučiasi traukos „duobelė“ ir reikia priprasti prie vangoko akceleratoriaus, kurį kartais tiesiog norisi spirti stiprėliau. Galbūt čia ir yra kiek didesnio nei tikėtasi benzino vartojimo priežastis? Tačiau gamintojas nurodo beveik dviem litrais mažesnį „apetitą“ – ketvirtadalis nėra menkas skirtumas. Vis dėlto, apibendrinus, motoras palieka neblogą įspūdį, jo teigiamos savybės nusveria labiau. Daugiau priekaištų tenka mechaninės pavarų dėžės perjungimo mechanizmui dėl per ilgos svirties eigos ir dėl rankai trukdančio per aukštai sumontuoto centrinio porankio – nors automobilis ir vadinasi „Insignia Grand Sport“, tačiau apie sportišką važiavimą juo galvoti neverta, jeigu nesirinksite galingesnių motorų su automatine transmisija. Tai lemia ir pakabos nustatymai, dėl kurių kilo abejonių jau pirmojo važiavimo metu. Automobilis sureguliuotas labiau komfortiškam, minkštesniam važiavimui nei greitam lėkimui posūkiuose. Duobėtame kelyje skersiniai kėbulo siūbavimai galėtų būti ir mažesni – ilgiau pasivažinėjus toli gražu netobulomis mūsų miestų gatvėmis šis efektas ima šiek tiek erzinti. Pastabas stabilizatoriams atperka vairo mechanizmas, kurio perduodama informacija pakankamai tiksli, kad būtų galima gerai jausti priekinių ratų padėtį posūkiuose ant bet kokios dangos, o reakcijos – greitos ir adekvačios. Už papildomą mokestį (938 Eur) arba tiesiog aukštesnės komplektacijos automobiliuose montuojama adaptyvi pakaba su „Flexride“ kontrolės sistema, leidžiančia keisti nustatymus nuo normalaus iki sportinio. Panašu, kad vertėtų rinktis ją vien dėl geresnės adaptacijos mūsų šalies, o ne Vokietijos, asfaltuotiems niuansams. Be aprašyto motoro „Opel Insignia“ taip pat montuojamos turbobenzininės 1.5 litro 140 AG ir 2 litrų 260 AG jėgainės ir turbodyzeliniai 1.6 litro (110-136 AG) arba 2 litrų (170-210 AG) varikliai. Siūlomos 6 pavarų mechaninės arba automatinės greičių dėžės, o galingiausios versijos derinamos su 8 laipsnių „automatu“. Galingesni modeliai taip pat gali būti varomi visais ratais.  Daugiau pasirinkimų Salone, be minėto per aukšto porankio, daugiau norisi žerti vien pagyras. „Opel“ AGR sėdynės (655 Eur), pasikartosiu jau ne pirmame tekste, yra tiesiog nuostabios (medžiaginės arba odinės, šildomos, ventiliuojamos, masažuojančios. Viskas, „Opel“, dabar jos turi iškepti prancūzišką raguolį arba niekuo nebenustebinsi), o erdvė vairuotojui ir keleiviams – pagirtina. Tiesa, bagažinė net ir pailgėjusiame automobilyje neįtaiko į klasės lyderius – 490 litrų arba 1450 nulenkus galines sėdynes (universalo – 560 arba 1665 l), bet, subjektyviai, yra pakankama šeimos ar vyr. vadybininko poreikiams. Be to, bandyto modelio komplektacija suteikė galimybę atkartoti ir pirmosios pažinties metu pastebėtus potyrius apie pagerėjusią medžiagų kokybę ir ergonomiką (mažiau mygtukų, daugiau intuityvumo, pagirtinas šiuolaikiškai atrodantis pusiau skaitmeninis prietaisų skydelis). Papildomai užsakomos arba su aukštesniu komplektavimo lygiu gaunamos įrangos sąrašas ir anksčiau nebūdavo trumpas, o dabar dar išsiplėtė. Šildomi išorės veidrodėliai, odinis vairas, beraktis užvedimas, pastovaus greičio palaikymo sistema, „OnStar“ komunikatorius, priekinio vaizdo kamera – čia jau bazinės versijos siūlymo įranga. Belaidis mobiliųjų įrenginių įkrovimas, projekcinis ekranas ant priekinio stiklo (807 Eur užsakant papildomai), galinio vaizdo kamera, „Bose Premium Audio“ pagirtina garso sistema ir 7 garsiakalbiai (625 Eur), parkavimo jutikliai priekyje ir gale, išmanūs matriciniai priekiniai „Matrix Full LED“ žibintai su automatine tolimųjų šviesų sistema, sugebantys neakinti iš priekio atvažiuojančių vairuotojų, o „Opel Insignia“ vairuotojui tuo metu šviesti iki 400 metrų atstumu (asmeniškai aš, ką nors paaukočiau iš komforto parinkčių, bet būtinai užsakyčiau šiuos žibintus – saugumas! Už 1462 Eur). O tuomet dar pakalbėkime apie saugos sistemas: aklųjų zonų perspėjikai, skersinio eismo įspėjimo sistema judant atgal, 360 laipsnių kamera, adaptyvi greičio palaikymo funkcija ir jau savaime suprantama Europoje tampanti avarinio stabdymo ir avarijos padarinių sušvelninimo miesto judėjimo sąlygomis sistema. Belieka susidėlioti savo prioritetus. Gerą žodį „Opel“ vardan reikia pasakyti dėl to, kad jie turi galybę įvairių įrangos paketų komplektuojant automobilį, tad kiekvienam galima susidaryti itin individualią viziją. Klausimas, kiek reikės jos laukti, yra, žinoma, atviras. Savalaikis Neabejoju, kad perkantiems asmeniniam naudojimui svarbus argumentas bus ir šis – modernus automobilio dizainas. „Insignia“ atrodys šiuolaikiškai, rafinuotai ir solidžiai dar ir po penkerių ar daugiau metų. Man, šių eilučių autoriui, naujosios „Insignia Grand Sport“ dizainas atrodo vertas vien pozityvaus įvertinimo. „Mazda6“ su japonų „KODO“ filosofija gavo vertą kovos konkurentą. Tad apibendrinant, pirmieji įspūdžiai nebuvo klaidingi. Išskyrus kelias smulkmenas, „Insignia“ – žavus naujas „Opel“. Kas žino, gal paskutinis iš savo veislės pasaulyje, kurį užvaldo krosoveriai. Belieka išbandyti, apsidairyti, ką siūlo konkurentai, ir spręsti savarankiškai. Naujos kartos „Opel Insignia Grand Sport“ kaina Lietuvoje prasideda nuo 19 tūkst. 360 eurų už bazinę versiją su 1.5 varikliu ir mechanine pavarų dėže. Dyzelinės versijos startuoja nuo 21 tūkst. 175 eurų. Kas labiausiai patiko: Interjero ir išorės dizainas, salono erdvė. Kas labiausiai nepatiko: Bagažinė klasėje mažoka, „Grand Sport“ neturi nieko bendro su sportu, jeigu nesirenkate galingiausių versijų ir adaptyvios važiuoklės.