Po šeštadienį vykusių 4 valandų ištvermės lenktynių (BEC 4H) sekmadienis atrodė kiek ramesnis ir taikesnis: didesnių incidentų pavyko išvengti beveik visose lenktynių serijose. Tiesa, tiek kvalifikacinių važiavimų, tiek lenktynių metu sugesdavo po vieną „Volgą“: šioms savo jėgomis į serviso zoną grįžti nepavykdavo. „Dzintara Aplis“ „VAZ 1600“ klasėje nuolat dalyvaujantis Lietuvos lenktynininkas Adomas Petrovas jau treniruočių metu susidūrė su techniniais nesklandumais, kuriuos teko spręsti iki pat kvalifikacinių važiavimų: deja, technika nebuvo pilnai paruošta greitam startui ir A. Petrovui teko pajudėti iš 13 pozicijos. Bet jau antrojo važiavimo metu lenktynininkas startavo iš trimis pozicijomis aukštesnės vietos. Su gedimais susidūrė ir dar vienas šioje įskaitoje dalyvaujantis lenktynininkas iš Lietuvos Tomas Pumputis. Savo „VAZ 1600“ įskaitoje lietuvaičiai užėmė atitinkamai penktą ir dešimtą vietas. Baltijos šalių čempionate startui ruošėsi 17 dalyvių, tačiau jau kvalifikacijos metu rezultatų suvestinėje pasigesta Mariaus Dijoko ir jo BMW. BGT klasėje važiuojantį dalyvį pavedė technika: sugedo itin galingas jo automobilio variklis. Tuo metu geriausią rezultatą kvalifikacijų metu parodė ir „pole“ poziciją užsitikrino Danijos lenktynininkas Frederikas Holmas, važiuojantis „Renault Megane V6“ automobiliu: jis „Auto24ring“ trasos ratą įveikė per 1:18,482 minutės. Antrasis kvalifikacijoje buvo pirmąjį sezoną Baltijos šalių čempionate važiuojantis Pavelas Ščapovas ir jo pilkasis „BMW 318“, o iš trečiosios vietos lenktynių metu startavo Ernesta Globytė, savo „VW Golf GTI TCR“ automobiliu trasą apvažiavusi per 1:20,863 minutės. Po pirmųjų lenktynių, tarp visų įskaitinių klasių greičiausiųjų buvo ir lietuvių. Tiesa, BO (Baltic Open) klasėje vienvaldžiu lyderiu išliko F. Holmas: jo įskaitoje tiesiog nebuvo kitų važiuojančių automobilių. BGT klasėje pirmosios lenktynės pergalę atnešė latviui, estui ir lietuviui: būtent Vytenis Gulbinas džiaugėsi finišą kirtęs trečias.  BTC1 klasėje greičiausiųjų trejete dominavo lietuviai: iškart už Andrejaus Jušino rezultatų suvestinėje rikiavosi Edvino Mardoso ir Kristijono Pelanio pavardės. Na, o BTC2 įskaitoje greičiausia buvo E. Globytė, tuomet Arturas Bartrakas ir dar viena Lietuvos lenktynininkė Indrė Senkutė. Kadangi antrojo važiavimo metu paprastai lenktynininkai rikiuojami ne pagal rezultatą, o pagal greičiausią nuvažiuotą ratą pirmųjų lenktynių metu, starto rikiuotė nuo rezultatų suvestinės kiek skyrėsi: taip atsirado daugiau galimybių lenktynininkams aplenkti savo konkurentus. Antrosios lenktynės nebuvo sėkmingos BTC1 įskaitoje važiuojančiam Vitalijui Parchomenko: pravažiavus tris ratus, automobilis pradėjo gesti ir lenktynininkui teko varžybas baigti važiuojant „avariniu režimu“. Kaip bebūtų keista, nors trasoje ir buvo gausu įnirtingų kovų, bet stipresnių incidentų išvengta ir antrojo etapo BaTCC finišą pasiekė visi startavę lenktynininkai. Susumavus rezultatus, BO klasėje, kaip ir lenktynių pradžioje, taip ir po finišo, pergale džiaugėsi išskirtiniu „Renault Megane V6“ automobiliu lenktyniavęs danas F. Holmas, BGT klasėje lyderiu tapo latvis Robertas Rode, lenktynes laimėjęs itin galingu „Nissan 200sx“ automobiliu, antrasis liko lietuvis Vytenis Gulbinas, o trečiasis podiumo laiptelis teko Oliveriui Tirmaai: abu šie lenktynininkai varžėsi „BMW M3“ automobiliais. BTC1 įskaitoje pergale taip pat galėjo džiaugtis ir tautiečiai: antroji ir trečioji vieta atitinkamai teko E. Mardosui ir K. Pelaniui: abu šie lenktynininkai Baltijos šalių čempionate varžėsi „Honda Civic“ automobiliais. BTC2 įskaitoje pergale galėjo džiaugtis abi Baltijos šalių čempionate besivaržančios merginos, E. Globytė ir I. Senkutė, užėmusios pirmąją ir trečiąją vietas. Abi merginos BaTCC varžėsi su dieną prieš tai ištvermės lenktynėse „iškankintais“ automobiliais. Patyręs šių lenktynių metu gedimus, I. Senkutės „VW Golf“ per vakarą buvo paruoštas naujų lenktynių startui ir lenktynininkei sėkmingai pavyko atsidurti ant podiumo trečios vietos laiptelio. Tuo tarpu, vienintelis vyras, šioje įskaitoje besidžiaugęs antrąja vieta, buvo Latvijos lenktynininkas A. Batraks: jo dyzelinis „BMW“ automobilis dėl gedimo taip pat turėjo pasitraukti iš šeštadienį vykusių 4 valandų ištvermės lenktynių. Tačiau sugebėjęs sėkmingai pasiruošti techniką, sekmadienio važiavimuose jis parodė neblogą rezultatą. Tuo tarpu, pirmąją vietą šioje įskaitoje užėmusi E. Globytė, net ir gavusi 10 sekundžių baudą, užėmė lyderės poziciją nuo pat lenktynių starto. Kitas BaTCC etapas vyks „Riga Summer Race 2017“ lenktynių metu rugpjūčio 18-20 dienomis Bikerniekų trasoje.