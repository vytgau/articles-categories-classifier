Kas yra tas turbokompresorius? Greičiausiai visi puikiai žino Jeremy Clarksono pateiktą paaiškinimą, kuriame jo veikimo principą jis paaiškina... burtais. Kad ir kaip ten bebūtų, dauguma vairuotojų išmano turbokompresorių veikimo principus. Jeigu reikėtų keliais žodžiais apibūdinti, kaip funkcionuoja turbokompresorius, tai skambėtų maždaug taip: jis sugaudo variklio išmetamąsias dujas ir panaudoja jų išmetimo jėgą variklio galios didinimui. Dujų sukamas turbokompresorius į variklio degimo kamerą pasiunčia daugiau suspausto oro. Kuo daugiau oro, tuo daugiau degalų galima sudeginti, arba, kitais žodžiais tariant, išgauti daugiau galios. Paprasta ir aišku. Mechaniniame kompresoriuje naudojamas identiškas veikimo principas. Skirtumas tik tas, kad jis nesikliauja variklio išmetamosiomis dujomis, o energijos gauna iš paties variklio, prie kurio paprastai prijungiamas diržine pavara. Taigi, iš pirmo žvilgsnio jo veiklos principas atrodo paprastesnis, tad ko visi taip gviešiasi tų turbokompresorių? Skirtumas tikrai yra, patikėkite. Taigi, kuo jie skiriasi (neskaitant juos veikti priverčiančios jėgos)? Na, mes visi žinome vieną dalyką, kuris neatsiejamas nuo visų dalykų, prasidedančių žodžiu „turbo“ – tai kantrybę ugdantis laukimas. Kalbant apie turbokompresorius, jiems prireikia šiek tiek laiko deramai suveikti (visi esame girdėję apie „turboduobę“), o kol tas laukiamas pokytis įvyksta, jūs turite paprastą variklį be jokių triukų. Uždelsimo problema šiais laikais nė iš tolo nėra tokia opi kaip seniau, tačiau ir šiandien šis sprendimas siūlomas tiems, kurie turi kiek daugiau kantrybės. Kalbant apie mechaninius kompresorius turinčius variklius, tokių automobilių vairuotojams nereikia nieko laukti, o tai reiškia, kad galima čia ir dabar mėgautis vairavimo malonumu. Be kitų privalumų, šie kompresoriai turi vieną labai rimtą trūkumą, kurį pakanka apibūdinti vienu žodžiu – tai variklis. Prieš suteikdamas tą galios antplūdį, toks kompresorius šiek tiek galios išsiurbia iš variklio, taigi, net jeigu iš karto ir nepajusite skirtumo, šiek tiek galios neteksite. Taigi, kuris geriau? Na, tenka pripažinti, kad viskas priklauso nuo asmeninių lūkesčių. Tiek mechaninis kompresorius, tiek turbokompresorius turi tiek akivaizdžių privalumų, tiek trūkumų (štai, pavyzdžiui, mechaninis kompresorius nevers laukti, o turbokompresorius suteiks daugiau galios), tad teisingiausią sprendimą priimti gali tik pats vairuotojas. Sunku tai padaryti? Visiškai normalu. Net ir „Volkswagen“ ilgą laiką niekaip negalėjo apsispręsti, kurį rinktis, tad per daug nesukite galvos ir jūs. Galbūt jums apsispręsi padės apačioje esantis vaizdo įrašas, kuriame Jasonas Fenske iš „Engineering Explained“ detaliai aptaria abu variantus.