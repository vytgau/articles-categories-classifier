„Tokiam skaičiui pasiekti buvo įdėtos didelės pastangos, – neslėpė varžybų organizatorius, ilgametis ralių rengėjas Audrius Gimžauskas. – Tas skaičius ypač džiugina, kai matome, kad Latvijoje ralis baigiasi su 23 ekipažais, o Tartu ralis Estijoje turi tik 19. Aišku, turime dėkoti visiems partneriams, nes jų indėlis milžiniškas, ir tikimės, kad ateityje dar augs.“ Suomių žvaigždžių akistata Didelį ekipažų skaičių suburti mestas pajėgas dar geriau atspindi atvykstančių užsienio sportininkų delegacijos dydis. Varžybose Rokiškio apylinkėse penktadienį startuoti turėtų 35 automobiliai su kitų šalių vėliavomis, o iš viso „Samsonas Rally Rokiškis“ registravosi 13 valstybių, kurių geografija siekia nuo Airijos iki Ukrainos, atstovai. Tokią sportininkų gausą užtikrinti leido plačios organizatorių A. Gimžausko ir žinomo lenktynininko Martyno Samsono pažintys. Sėkmingą partnerystę su šiuo sportininku organizacinėje srityje akcentavo ir pagrindinis ralio rengėjas. „Su Martynu turime sutartį projektą daryti bent trejus metus, tad turime dar didelių planų ir ateičiai. Ko neįgyvendinome šiemet, tikimės įgyvendinti kitais metais“, – pažymėjo A. Gimžauskas. Varžybose be visų mūsų šalies ralio padangės dabartinių žvaigždžių dalyvaus ir keletas šio sporto mėgėjams puikiai žinomų svečių, o dviejų iš jų tarpusavio dvikova turėtų intriguoti ir pasauline autosporto kalve vadinamą Suomiją. „Atvyksta Suomijos legenda, dešimt kartų tos šalies čempionas Juha Salo. Taip pat Teemu Asunmaa, kuris yra dabartinis Suomijos čempionato lyderis. Abu jie atvažiuoja išnuomotais vienodais „Subaru“ automobiliais, tad jų kova bus tikrai labai įdomi, ir tokie sportininkai yra didelė paskata organizatorių komandai. Be to, šie du suomiai važiuoja atskiruose čempionatuose, todėl beveik niekada nesusitinka, tad bus labai įdomu, – intrigavo A. Gimžauskas. – Bus ir keletas airių su egzotiškomis transporto priemonėmis, pvz. „Ford Escort“ su galiniais varomais ratais.“ Vylėsi tinkamo oro ir saugumo Organizatorių nuveiktu darbu džiaugėsi ir Lietuvos automobilių sporto federacijos (LASF) prezidentas Romas Austinskas. „Šitame renginyje daug naujo seno. Šitame sprendime yra daug sudėtingų dalykų, tačiau A. Gimžauskas su komanda juos sprendžia ir viskas bus sutvarkyta. Smagu, kad Rokiškio rajono meras Antanas Vagonis supranta šio sporto svarbą ir galimybes parodyti regioną atvažiuojantiems svečiams. Smagu matyti šitiek dalyvių, ypač tiek svečių iš užsienio, kuriems tai yra dar brangesnės varžybos. Tikiuosi gero oro, svarbiausia, kad nelytų ir būtų patogu žiūrovams. Tikimės, kad saugai bus skirta daug dėmesio, nes vienas iš svarbiausių dalykų, ką turime padaryti, tai apsaugoti žiūrovus. Tikiu, kad tie žmonės, kurie vadovauja saugai, tuos klausimus išspręs. Tikiuosi, kad varžybos bus puikios ir dar ne vienus metus grįšime į šį regioną“, – vylėsi LASF vadovas. „Tikiuosi, kad organizatorių užsidegimas bus perduotas ir miestelėnams. Pritariu, kad labai svarbu apsaugoti žmones, todėl papildomai ralyje stovės savanoriai, kurie žiūrės, kad žiūrovai nepatektų, kur negalima. Žinoma, tikiuosi ir pačių sportininkų atsargumo“, – linkėjo A. Vagonis. Zarasų formatą bandys pritaikyti Rokiškyje Varžybų ambasadorius Stasys Brundza gyrė organizatorius ir džiaugėsi pasirinkta vieta. „Labai džiugu, kad ralio geografija plečiasi. Tai yra šventė, todėl labai gražu, kad vis atsiranda miestai, nauji centrai, kurie sutinka priglobti ralį. Tad aš taip pat noriu padėkoti merui ir miesto verslo žmonėms, kurie parėmė šią idėją. Taip pat noriu pasakyti padėkos žodį Audriui, už jo atsidavimą automobilių sportui, nes važiuoti ralyje daug maloniau, nei jį rengti“, – kalbėjo Lietuvos ralio legenda. Daugeliui žinomas, kaip „300 lakes rally“ rengėjas, A. Gimžauskas neslėpė, kad Zarasuose vykusio ralio formatą bandys pritaikyti ir Rokiškyje. „Formatas, kurį sukūriau Zarasų raliui, jį atsinešiau ir į Rokiškį. Tikiuosi, kad jis pavyks ir čia. Ralis taip pat startuoja penktadienį ir baigiasi šeštadienį. Vienintelis skirtumas nuo „300 lakes rally“ Zaraso salos, kur finišuodavo ralis, tai mes Rokiškyje turime pasakiškai gražų dvarą, kuriame vyks ketvirtas bei dvyliktas greičio ruožai ir apdovanojimų ceremonija, turėtų būti labai gražu“, – sakė A. Gimžauskas, atskirai pagyręs ir regioną bei jo kelius. „Noriu pasidžiaugti įdomiu nauju regionu, kuris uždega tokią viltį, kad galime padaryti kažką geriau. Dar pavasarį buvo keletas vietos navigatorių, kurie man parodė kai kuriuos įdomius greičio ruožus, kurie turi daug uždarų, nematomų posūkių, įdomią konfigūraciją, net treniruotes čia turėję sportininkai klausė: „o kur šitie keliai buvo per visą autosporto istoriją?“. Bet dar turime ir ateičiai kai ką pasilikę, čia galima daug ką surasti“, – patikino A. Gimžauskas, paraginęs žiūrovus išnaudoti organizatorių sukurtas specialias stebėjimo zonas. „Yra gražių vietų, bet ten nieko nesimato. Tad tikrai žiūrovams bus patogiausia tose vietose, kurios mūsų numatytos, be to, mes ten padarysime infrastruktūrą, bus priėjimai, parkingai, kad tik būtų patogiau“, – patikino A. Gimžauskas. Žiūrovams skirtas vietas ir visą informaciją apie ralio laikus bei greičio ruožus galite paskaityti paspaudę čia. Papildyta 17.57 Paskelbė apie bilietų kainas ir jų pardavimo vietas Antradienį organizatoriai paskelbė apie vietas, kuriose bus pardavinėjami ralio pasai bei ralio žurnalai. Iki rugpjūčio 3-ios dienos už 15 eurų perkant ralio pasą žiūrovai dovanų gaus ir supakuotą ralio žurnalą. Kiekviename pakete bus galima rasti ir „Samsonas Rally Rokiškis“ atributiką. Beje, ralio žurnale skaitytojai ras greičio ruožų žemėlapį, greičio ruožų aprašymus, dalyvių sąrašą bei išskirtinius ir niekur nepublikuotus interviu su Lietuvos ir užsienio sportininkais. Išankstiniais bilietų ir ralio žurnalų paketais prekiaujama šiose vietose: UAB „Automark“ , Savanorių pr. 174 A, Vilnius Kompiuterių taisykla, Panevėžio g. 16, Rokiškis Edvinas, +37069812762, Kaunas GNTV (Gerų naujienų TV), Staniūnų 66, Panevėžys  Prekyba ralio dienomis Nuo rugpjūčio 3-os dienos ralio pasai ir ralio žurnalai jau bus pardavinėjami atskirai. Ralio paso su greičio ruožų žemėlapiais kaina 15 eurų, ralio žurnalo – 5 eurai. Bilietais ir žurnalais ralio dienomis bus prekiaujama ir prie įvažiavimų į greičio ruožus, taip pat Rokiškyje, Nepriklausomybės aikštėje įsikursiančiame ralio informacijos centre bei „Viada“ degalinėje Žemaitės g. 2C. Įsigijusiems ralio pasus bus taikomos nuolaidos „Viada“ degalinėse (Žemaitės g. 2C ir Panevėžio g. 9., Rokiškis): Su ralio pasu iėjimas į koncertą ir apdovanojimų ceremoniją – nemokamas. Vaikams iki 12 metų ralio pasų pirkti nereikia, tačiau, kilus abejonėms, tėvai turės pateikti vaiko amžių įrodantį dokumentą.