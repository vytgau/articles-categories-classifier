Pradėkime nuo svarbiausių – 2 žmonės, nuo kurių tiesiogiai priklauso komandos pasirodymas sunkiausiame pasaulio ralio maratone. Lenktynininkai – vairuotojas ir šturmanas. Be pagrindinės užduoties – bendradarbiauti siekiant kuo greičiau įveikti dienos distanciją – šie žmonės turi, nors ir nedaug, papildomų užduočių. Štai pilotas visuomet po greičio ruožo dalinasi informacija su technine komanda – kokius nustatymus galima būtų pakoreguoti vienokio ar kitokio tipo trasai, kurios sistemos veikia ne taip, kaip turėtų, kokius neatitikimus pastebėjo greičio ruožo metu. Prieš startą vairuotojas taip pat, atsižvelgiant į būsimos trasos dangos tipą, pasirenka padangų slėgį. Tuo tarpu šturmano darbas reikalauja kur kas daugiau pasiruošimo. „Kiekvieną vakarą bivuake pamatysi daug didelių vyrų su spalvinimo knygutėmis“, – juokauja Dakaro veteranas A. Juknevičius.  „Dakare kelio knygą, kaip ir klasikiniame ralyje, šturmanai gauna gerokai prieš startą. Nepaisant to, galimybės susirašyti t.y. pravažiuoti trasą ir savo akimis pamatyti visus posūkius bei pavojingas vietas, čia niekas nesuteikia. Todėl vakarus šturmanai dažnai praleidžia skirtingomis spalvomis žymėdami kiekvieną trasos kilometrą, posūkių vietas, skiriamuosius ženklus ir t.t. Bet Dakaras nebūtų Dakaru, jei viskas būtų taip paprasta – dažnai kelio knygoje nurodyti duomenys neatitinka realybės, ypač pasikeitus oro sąlygoms.“ Be viso to, abu lenktynininkai turi mokėti tam tikras automobilio detales pakeisti trasoje – tam jie ruošiasi dar prieš kelionę į Pietų Ameriką. Visus likusius sunkiuosius remonto ir automobilio atstatymo darbus bivuake tarp startų atlieka techninė komanda, kurią sudaro mechanikai bei vyr. inžinierius. Natūralu, kad jų funkcijos ir darbų kiekis tiesiogiai priklauso nuo vairuotojo vairavimo stiliaus, komandos pasiruošimo ir paprasčiausios sėkmės. Tačiau net ir be neplanuotų techninių darbų, šie specialistai po kiekvieno etapo turi nemažą sąrašą užduočių. „Peržiūrėti visas automobilio sistemas, patikrinti einamuosius komponentus, atstatyti reikiamus skysčių lygius, inspektuoti ratlankius ir padangas ieškant pažeidimų, išvalyti ir išplauti automobilį bei paruošti jį kitos dienos startui ir t.t.“, – vardija „CRAFT Bearings“ komandos pilotas A. Juknevičius. „Pirmojo dešimtuko komandos kiekvienai daliai prižiūrėti turi atsakingą žmogų, tuo tarpu mūsų mechanikai keliese turi pasirūpinti visomis automobilio sistemomis. Trasoje nutikus rimtesniems gedimams techninė komanda mus konsultuoja, kaip greičiau ir saugiau pakeisti dalis bei padeda rasti netradicinį sprendimą sunkesnėms problemoms pašalinti.“ Nemažą dalį komandos sudaro ir media specialistai. Dakaro ralio populiarumas Lietuvoje žengia beveik koja kojon su Olimpinėmis žaidynėmis, todėl naujienų portalų ir televizijos kanalų šiam renginiui skiriamas dėmesys – itin didelis. Ralyje dalyvaujančios komandos stengiasi naujienas tautiečiams perduoti kuo tiksliau bei operatyviau, taigi nenuostabu, kad beveik visų lietuvių stovyklose rasite profesionalius fotografus, žurnalistus bei operatorius. „Mums labai svarbu greitai informuoti gerbėjus ir palepinti savo įspūdžiais bei įspūdingais vaizdais. Juk be didžiulio fanų susidomėjimo Dakaru, konkurencingai lenktyniauti jame negalėtume nei vienas. Taip savotiškai atsilyginame jiems už lojalumą ir aktyvų naujienų sekimą“, – teigia lenktynininkas. „Nors media komandos gyvenimas dvi Dakaro savaites tikrai nelengvas – diena keičia dieną, o darbą trasoje keičia nuotraukų ar tekstų redagavimas, montavimas ir t.t., visi jie – nuotykių ieškotojai, ir būti viso to balagano, ką vadiname Dakaru, dalimi jiems yra tikras malonumas“, – priduria A. Juknevičius. Likusius komandos narius sunku būtų įstatyti į tam tikrus rėmus. Vieni jų – vietiniai specialistai, kurių žinios naudojamos sprendžiant logistinius klausimus ar kasdienėse situacijose, pavyzdžiui, ieškant spartesnio vietinio interneto. Kiti – organizacinio tipo profesionalai, kurių įgūdžiai praverčia dėliojant dienos planą, tvarkaraščius ir pan. Be visų šių profesionalų, kiekviena komanda turi ir pajėgas Lietuvoje. A. Juknevičius pasakoja, jog dažnai pasitaiko atvejų, jog Lietuvoje lenktynes sekantys žino kur kas daugiau už lenktynininkus esančius trasoje, ar net už tarp bivuakų keliaujančius komandos ekipažus. „Turėti akylai naujienas apie oro sąlygas, organizacinius pakitimus ir kitą naudingą informaciją stebinčius žmones itin naudinga tokiais atvejais kaip praėjusiais metais, kuomet oro sąlygos ir organizatorių pakeitimai jaukė lenktynių grafiką.“ 8-ąjame savo Dakare startuosiantis lenktynininkas pasakoja, kad svarbu ne tik, kiek komandoje narių, tačiau ir kaip gerai jie dirba tarpusavyje. „Į pirmą Dakarą važiavome dviese, su Dariumi į Libijos dykumas taip pat leidomės vieni – tačiau abiejose varžybose pasiekėme finišą ir parodėme neblogus rezultatus. Nepaisant to, kuo daugiau savo srities profesionalų turi komandoje, mažiau suki galvą apie remontą, transportą ir t.t. Automatiškai gali labiau susitelkti į pagrindinį savo tikslą bei trasoje pademonstruoti visą savo potencialą,“ A. Juknevičiaus ir Dariaus Vaičiulio „CRAFT Bearings“ Dakaro komanda į Pietų Ameriką iškeliauja pirmoji iš lietuviškų ekipažų. Komandos išlydėtuvės vyks Vilniaus oro uosto išvykimo salėje gruodžio 26 dieną, 12 val.