Kaip pranešė LRT naujienų tarnyba, pačių neatidžiausių vairuotojų jau laukia ne įspėjimai, o baudos. Tokių veiksmų imtasi dėl sausakimšų automobilių stovėjimo aikštelių miesto centre, bet nenorint jų apmokestinti. „Kadangi mūsų gyventojai nėra tokie turtingi, kaip didžiųjų miestų gyventojai, buvo nutarta įrengti kelio ženklą, nurodantį dvi valandas stovėjimo laiką, ir į aikšteles atvykę privalo nurodyti laiką, kada paliko“, – pasakojo Ukmergės savivaldybės Viešosios tvarkos ir aplinkosaugos skyriaus vedėjas Aidas Dutkus. Per metus apie 900 vairuotojų, nepalikusių informacijos apie atvykimo laiką, kaip to reikalauja kelio ženklas, įspėti. Kai kurie po kelis kartus. Todėl nuspręsta savivaldybės lėšomis nupirkti atvykimo laiką nurodančius laikrodukus ir nuo vasario dalyti nemokamai. Juos reikia pasiimti savivaldybėje.