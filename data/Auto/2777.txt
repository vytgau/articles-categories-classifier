Nugalėtojų hibridinį „Porsche 919 Hybrid“ pilotavo Timo Bernhardas, Brendonas Hartley'is ir Earlas Bamberis. Jų automobilis buvo vienas iš tik dviejų finišo liniją pasiekusių LMP1 klasės bolidų – devinti finišavo devynis ratus nugalėtojams pralaimėję „Toyota TS050 Hybrid“ automobiliu važiavę Anthony Davidsonas, Kazuki Nakajima ir Sebastienas Buemi, kurie prarado beveik dvi valandas keisdami priekinį variklį ir baterijas. „Porsche“ komandai pelnyti pergalę nesutrukdė ir techninės problemos. Ketvirtą lenktynių valandą šios ekipos pilotus daug kas jau buvo nurašę, kai lenktynininkams teko stoti garaže ir keisti priekinės ašies variklį. Antroje vietoje su LMP2 klasės bolidu „Oreca 07“ finišavę Olivier Jarvis, Ho-Pingas Tungas ir Thomasas Laurent'as likus trims valandos iki varžybų pabaigos dar pirmavo, kai „Porsche“ vėl turėjo apsilankyti serviso zonoje dėl variklio tepalo spaudimo problemos.  Vis dėlto likusio laiko buvo daugiau nei pakankama „Porsche 919 Hybrid“ su T. Bernhardu prie vairo – vokietis prieš antrą vietą užėmusią komandą kiekvieną ratą turėjo apie 13 sek. persvarą. Trečioje pozicijoje finišavo nuo nugalėtoju trimis ratais atsilikusi kitą „Oreca 07“ bolidą pilotavę Nelsonas Piquet jaunesnysis, Davidas Heinemeieris Hanssonas ir Mathiasas Beche.