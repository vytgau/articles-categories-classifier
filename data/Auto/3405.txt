Iš „Volkswagen“ gautos automatinės ir mechaninės transmisijos, varikliai ir diagnostikos įrankis naujoje kolegijos automobilių mechanikos laboratorijoje Kauno technikos kolegijos studentams suteiks daugiau galimybių analizuoti mechanizmus bei jų veikimo principus. Iškilmingas „Volkswagen“ vardo automobilių mechanikos laboratorijos atidarymas Kauno technikos kolegijoje įvyks gegužės viduryje. Kauno technikos kolegijos direktorius Nerijus Varnas teigia, kad automobilių techninio eksploatavimo studijų programa yra pati populiariausia Lietuvoje iš koleginių studijų programų. Automobilių mechanikus rengianti programa surenka didžiausią valstybės finansuojamų ir nefinansuojamų vietų su stipendija ar be jos studentų skaičių. „Vien mūsų kolegijoje šią studijų programą pernai pradėjo daugiau negu 180 pirmakursių. Darbo rinkoje jaučiama automobilių mechanikų paklausa, todėl nuolat stengiamės gerinti studentų galimybes ir praktinį pasirengimą dirbti realiomis sąlygomis. Kai studentai savo rankomis prisiliečia prie aukščiausios kokybės įrangos, jie iškart pritaiko teorines žinias, greičiau lavina praktinius įgūdžius, kaip prižiūrėti ir eksploatuoti šiuolaikinę techniką. Juk praktinė veikla sudaro daugiau negu 30 procentų studijų laiko“, – konstatuoja N. Varnas. Bendradarbiavimo su Vokietijos koncernu idėją pasiūlė ir įgyvendinti padėjo „Volkswagen“ automobiliais prekiaujanti bendrovė „AutoJuta“. Šios bendrovės automobilių techninio aptarnavimo ir remonto dirbtuvėse kasmet praktiką atlieka dalis Kauno technikos kolegijos auklėtinių. Kai kuriems jaunuoliams „AutoJuta“ po studijų pasiūlo nuolatinį darbą.  „Mums labai svarbu, kad vairuotojai galėtų mėgautis važiavimu ir kelyje nepatirtų problemų. Tinkama automobilio techninė priežiūra užtikrina, kad transporto priemonė veiks ilgai ir patikimai. Mes siekiame, kad Lietuvoje automobiliais rūpintųsi gerai savo darbą išmanantys profesionalai. Dovanodami įrangą iš „Volkswagen“ mokymų centro, esame tikri, kad dirbdami su ja studentai įgaus vertingų praktinių žinių ir sparčiau tobulės savo profesiniame kelyje“, – teigia Ivaras Nemse, „Volkswagen“ grupės Baltijos šalims ir „Audi“ Latvijoje ir Lietuvoje popardaviminio aptarnavimo vadovas. Kolegijos partneriai studentams suteikė galimybę analizuoti ir suprasti sudėtingus mechanizmus, įrangą, kurią sukūrė geriausi automobilių pramonės inžinieriai. I. Nemse tikisi, kad galimybė dirbti su „Volkswagen“ ir „Audi“ automobiliuose naudojama įranga studentams padės geriau suvokti technologijų inovacijas ir automobilių pramonės raidą. Įranga atkeliauja tiesiai iš „Volkswagen“ mokymų centro Latvijoje, kur praktinių ir teorinių žinių įgyja bendrovių „Volkswagen“ ir „Audi“ specialistai – mechanikai ir kitas personalas. Šis centras Rygoje veikia nuo 2006 metų. Per dešimtmetį mokymų programose centre dalyvavo apie 1000 asmenų.