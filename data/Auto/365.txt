1 min. 10,109 sek. – toks šiandien yra greičiausias Kačerginės „Nemuno žiede“ įveiktas ratas. Tokį rezultatą dar 2011 m. užfiksavo Š. Pladas, trasos rekordą gerinęs kone kasmet nuo 2003-iųjų. Po to pasiekimo lenktynininkas patraukė į klasę, kurioje konkurencija didesnė, tačiau motociklai silpnesni – turintys 600 kub. cm variklius. Rekordas iki dabar yra likęs toks pat. Greičiausiai – neilgam, nes Š. Pladas grįžta į sceną su galingiausios „Superbike“ klasės, kurios motociklai turi 1000 kub. cm variklius, atstovu – „BMW S1000RR“. „Aš manau, kad tą rekordą pagerinsiu. Negali sakyti, kol to nepadarei, bet aš įsivaizduoju, kad pavyks. Palyginus ankstesnį mano 1000 kub. cm motociklą ir dabartinį BMW, matoma akivaizdi pažanga – „Superbike“ klasė labai patobulėjo“, – teigia Š. Pladas. 2018-ieji – įžanginiai metai Nesuklysime Š. Pladą pavadinę labiausiai tituluotu Lietuvos motociklų sporto atstovu. Šalies čempionu jis yra tapęs daugiau nei dešimt kartų, dalyvavo įvairiuose kitų šalių čempionatuose, o svarbiausiomis karjeros varžybomis jis įvardija „Superbike World Championship“ (WSBK) – pasaulio motociklų čempionatą. Tai – antros pagal prestižą motociklų sporto varžybos pasaulyje po „Moto GP“. Skirtumas tarp jų tas, kad „Moto GP“ varžyboms kuriami specialūs motociklai, o WSBK dalyvauja tie patys, kuriuos galima nusipirkti parduotuvėje – tiesa, modifikuoti.  Po ilgų ant 1000 kub. cm variklį turinčio motociklo praleistų metų ir penkerius trukusio nuklydimo į 600 kub. cm pasaulį lenktynininkas pasiryžo grįžti į galingiausią klasę. Kol kas – tik į Lietuvos čempionatą, kurio etapai vyksta Lietuvoje, Latvijoje, Estijoje ir Lenkijoje, bei vieną kitą Vidurio Europos čempionato („Alpia Adria Championship“) etapą. „Šie metai bus įžanginiai, neplanuoju siekti aukštų rezultatų. Noriu pasiruošti motociklą, apsiprasti su juo ir įsivažiuoti. Nėra taip, kad nuo vieno motociklo šoki ant kito ir iškart aukščiausio lygio rezultatus demonstruoji – keičiant techniką ir klasę, pripratimas užtrunka. Todėl šiemet noriu išnaudoti tai, ką gali praktiškai standartinis, minimaliai modifikuotas motociklas, o kitais metais sieksiu daugiau“, – sako lenktynininkas. Tolimesnės ateities planų Š. Pladas dar nežino, tačiau mielai įvardija didžiausią savo siekiamybę – pasaulio motociklų čempionatą (WSBK). 2015-aisiais jis dalyvavo WSBK varžybose Ispanijoje 600 kub. cm motociklu, tad žino, ką reiškia varžytis su pasaulio greičiausiais. Tačiau ateitis priklausys nuo galimybių – vienam pasaulio čempionato etapui vien finansų reikia maždaug tiek, kiek dviems sezonams Lietuvoje. Geriausias sportinis motociklas „Š. Plado pasirinktas „BMW S1000RR“ yra vienas moderniausių sportinių motociklų visame pasaulyje. Populiaraus Vokietijoje leidžiamo žurnalo „Motorrad“ rinkimuose jis geriausiu Sportinių motociklų kategorijoje buvo pripažintas 2015-2017 metais. Džiaugiamės Šarūno sugrįžimu ir galimybe prisidėti prie naujų jo rekordų ir pergalių“, – sako BMW prekės ženklo vadovas Lietuvoje Martynas Daujotas. Š. Plado motociklas turi keturių cilindrų 999 kub. cm darbinio tūrio variklį, pasiekiantį 146 kW (199 AG) galią bei 113 Nm sukimo momentą. 208 kg sveriančiame motocikle montuojama speciali sportinė ABS sistema, sukibimo kontrolė „Dynamic Traction Control“ bei adaptyvus pakabos valdymas „Dynamic Damping Control“. Š. Pladas atskleidė, kad jau su tokiu standartiniu motociklu būtų galima varžytis lenktynėse – BMW agregatai yra subalansuoti taip, kad jis būtų patogus ir kasdieniniam naudojimui, ir mėgėjiškam varžymuisi trasoje. Profesionaliose lenktynėse nuo motociklo reikėtų nuimti detales, kurių trasoje nereikia: žibintus, signalą, galines kojeles, kitais būdais mažinti svorį. Jeigu sportininkas sugeba išnaudoti visą standartinio motociklo potencialą, galima pereiti ir prie modifikacijų – didinti variklio galią, montuoti tik lenktynių trasai pritaikytą pakabą, keisti stabdžių sistemą. Po tokių modifikacijų motociklo kaina gali išaugti 2-3 kartus. Planuojama, kad „BMW Motorrad“ atstovai Lietuvoje kartu su Š. Pladu šiemet sezono metu surengs ketverius mokymus – garsus lenktynininkas pasidalins savo teorinėmis žiniomis ir praktine patirtimi. Pirmieji jų vyks jau gegužę motociklų varžyboms pritaikytose teritorijose. Š. Pladas patars, kaip motociklą valdyti ant asfalto dangos. „Kasmet jaučiame augantį susidomėjimą ne tik pačiais „BMW Motorrad“ motociklais, bet ir klientų poreikį įvairiems mokymams. Nuo pat pirmųjų mokymų, vos paskelbus viešai apie registraciją, visos grupės būdavo surenkamos labai greitai. Pernai itin didelio susidomėjimo sulaukė „enduro“ motociklų mokymai vykę rugpjūtį, juos kartosime ir šiemet. Jaučiame atsakomybę dalintis savo ir profesionalų žiniomis su klientais, o toks mokymų populiarumas rodo, kad didėjančiai motociklininkų bendruomenei jie yra reikalingi ir aktualūs“, – sako M. Daujotas.