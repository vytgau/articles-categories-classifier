Visgi, kai kuriuos darbus galima labai pigiai ir paprastai atlikti ir namuose. Pavyzdžiui, ištiesinti smulkius kėbulo įlenkimus, panaikinti įbrėžimus, restauruoti suskilinėjusias sėdynes ar netgi užlopyti pradurtą padangą. Žinoma, jei neturite pomėgio mechanikos darbams, stokojate žinių ar laiko, lįsti po variklio gaubtu neatrodo gera mintis. Prastai atlikti remonto darbai yra tik dar didesnis galvos skausmas, todėl kai kurias sritis verta palikti profesionalams. Tačiau pačius paprasčiausius darbus gali atlikti kiekvienas. Tam nereikia specifinių žinių - užteks labai pigių įrankių. Pradurtų padangų taisymas Tikriausiai ne vienam vairuotojui yra tekę kelionės metu keisti automobilio ratą dėl to, kad padanga buvo pradurta ne vietoje paliktos vinies ar varžto. Sutaisyti pradurtą padangą iš tikrųjų nėra labai sunku ir specializuotame servise iš jūsų nepaprašys didelės pinigų sumos. Tačiau jei turite tinkamus įrankius ir šiek tiek kantrybės, padangą galėsite susitvarkyti ir patys. Tereikia pašalinti varžtą ar vinį, specialia dilde išvalyti skylę ir į ją įterpti užsandarinantį siūlą. Padangos net nereikia numontuoti nuo ratlankio. Taip padangos tvarkomos ir remonto dirbtuvėse. Vėliau nukerpamas atliekamas siūlo galas ir padanga pripučiama iki reikiamo slėgio. Kaip šis procesas atrodo galite pamatyti šiame humoro kupiname vaizdo įraše.  Odinių sėdynių taisymas Odinės ar dirbtine oda dengtos automobilių sėdynės atrodo tikrai prabangiai. Tačiau laikui bėgant jos pradeda skilinėti, o šie įtrūkimai visiškai gadina automobilio salono išvaizdą. Galiausiai, norint vėl turėti gražų automobilio saloną, sėdynes tenka pervilkti, o tai nemažai kainuoja. Visgi, jei įtrūkimus pastebėsite anksti, juos galima užmaskuoti specialiomis priemonėmis. Tereikia sumaišyti kelias vinilo užpildo spalvas, kad mišinys atitiktų originalios odos spalvą, atsargiai užpildyti įtrūkimus, o vėliau viską švariai nuvalyti. Kuo mažesni įtrūkimai tvarkomi, tuo didesni šansai, kad jų po šio remonto nebebus įmanoma pastebėti. Tiesa, būtinai sekite su tokių produktų instrukcijas – netinkamai naudojami užpildai gali tik dar labiau pabrėžti įtrūkimus ar sutepti aplink juos esančią odą. Pačiame paprasčiausiame automobilių sėdynių taisymo rinkinyje nėra potencialiai sėdynes gadinančių chemikalų, o procesui nereikalingi specialūs įrankiai. Kėbulo įlenkimų taisymas Daugybė automobilių turi bent vieną smulkų įlenkimą. Dažnai šie kėbulo defektai yra tokie menki, kad dažų sluoksnis net nėra pažeistas. Tai reiškia, kad perdažyti kėbulo nereikės, jei įlenkimą pavyks tinkamai ištiesinti. Kėbulų remonto dirbtuvės šį darbą gali atlikti vos per kelias minutes, tačiau procesas yra toks paprastas, kad tai galite atlikti ir patys. Žinoma, egzistuoja keli būdai tokiems įlenkimams ištiesinti. Vieni naudoja siurbtukus, kiti prie įlenkimo stengiasi prieiti iš kitos pusės, o treti pasitelkia bene paprasčiausią būdą – karštus klijus. Tam nereikia ypatingų žinių. Karštų klijų pagalba prie giliausių įlenkimo vietų priklijuojami specialūs varžtai su plastikinėmis galvutėmis. Kai klijai pilnai išdžiūsta, virš kiekvieno iš šių varžtų dedamas kitas įrankis, kuris leidžia šiuos varžtus traukti į paviršių taip išlyginant įlenkimą. Gali būti, kad prireiks ne vieno bandymo, kol įlenkimas visiškai pranyks. Vėliau teks karštus klijus pašalinti. Žinoma, jei sugadinti ir automobilio dažai, tą vietą teks dažyti. Kaip veikia toks rinkinys, parodyta vaizdo medžiagoje žemiau.  Negilių įbrėžimų taisymas Išlaikyti automobilio kėbulą be įbrėžimų yra beveik neįmanoma. Greitai atsiranda įvairių smulkių įbrėžimų, kurie šiek tiek gadina bendrą automobilio išvaizdą. Dažnai jie yra negilūs – pažeidžia tik lako sluoksnį. Juos panaikinti galima specialiu pieštuku. Tai – neprofesionalus automobilio lako pieštukas. Tereikia pieštuką gerai pakratyti, paspausti ant kokio nors kieto paviršiaus, kol galvutė prisipildys specialiu lako užpildu, ir tada užtušuoti smulkius įbrėžimus. Svarbu nepamiršti nuvalyti visų nereikalingų pieštuko žymių ant nepažeistų automobilio kėbulo vietų – reikia pripildyti tik įbrėžimus. Po to automobilį reikia palikti saulėtoje vietoje, kur užpildas visiškai išdžius. Toks pieštukas tinka bet kokios spalvos automobiliams, tačiau dažų sluoksnio įbrėžimų jis panaikinti negali. Automobilio priežiūra neturi būti sudėtinga ir brangi. Jei smulkius darbus, kurie nereikalauja didelio išmanymo, atliksite patys, sutaupysite daug pinigų ir laiko.