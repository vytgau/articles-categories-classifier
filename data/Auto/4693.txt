Kasdien „Snow arenoje“ treniruojasi slidininkai, tačiau ankstų penktadienio rytą ji buvo užleista automobiliams. Čia keturiais ratais varomi visureigiai užkopti į sniego kalno viršų bandė stovėdami ant lygaus paviršiaus bei dviejų skirtingo statumo įkalnių. Visureigius vairavo du „Metų automobilio 2017“ komisijos nariai: Renaldas Gabartas ir Paulius Sviklas. Automobilių galimybės – didelės „Išstovėti ant žemės toje vietoje, kur startuoja automobilis, yra gerokai sunkiau nei iš ten pradėti važiuoti. Iš pradžių atrodė, kad be dyglių tą padaryti bus neįmanoma, tačiau iš 1 bei 2 pozicijų pavyko pajudėti su visais automobiliais“, – pasakojo R. Gabartas, pridūręs, jog iš viso visureigiai buvo bandomi trijose statumo pozicijose. Jis pabrėžė, kad gerą įspūdį apie visureigį gali nesunkiai sugadinti pats vairuotojas: per stipriai nuspausto akceleratoriaus užtenka tam, kad mašina liktų stovėti vietoje ir jokie elektroniniai pagalbininkai jam nepadės. „Čia kaip ir poilsinėse kelionėse su „viskas įskaičiuota“ – pernelyg pasitikėdamas organizatoriumi, gali susigadinti atostogas. Taip pat ir čia – pernelyg pasitikėdamas transporto priemonės bei savo galimybėmis, gali užstrigti įvairiose vietose“, – svarstė R. Gabartas. Žurnalisto manymu, dalį sėkmės kylant į kalną lemia ir automobilio variklio pajėgumas, o tiksliau – sukimo momentas. Kuo jo daugiau prie mažesnių variklio sūkių, tuo lengviau automobiliui pajudėti iš vietos. Pavyzdžiui, „Jaguar F-Pace“, „Cadillac XT5“ ir dar keli visureigiai sveria daugiau nei po dvi tonas, tačiau neturi problemų judėdami į viršų.  „Atrodo, kad tokie sunkiasvoriai turėtų prasmegti snieguose, tačiau to nepadaro – gamintojas puikiai subalansuoja galią, apkrovas įvairioms dalims“, – įspūdžiais dalijosi Lietuvos „Metų automobilio 2017“ komisijos narys. Geriausią įspūdį R. Gabartui iš jo bandytų automobilių paliko „Mercedes-Benz GLC Coupe“, „Jaguar F-Pace“ bei „Toyota Hilux“. „Galvojau, kad „GLC Coupe“ gali pasirodyti nekaip, bet jis net nesuraukė kaktos pajudėdamas iš bet kokio statumo įkalnės. „Hilux“ yra toks daiktas, kuriuo galima sniego arenos lankytojus iš kalno apačios į viršų užtraukti greičiau nei tai padaro keltuvas. Jam tiesiog reikėtų kažkuo pasunkinti gyvenimą, nes tokios užduotys – menkas iššūkis. „Jaguar“ yra masyvus automobilis, tačiau net bandant pajudėti iš pačios stačiausios pozicijos, jis tą padarė be jokių atsikalbinėjimų“, – pasakojo R. Gabartas. Vairuotojas išlieka svarbiausiu „Tokie bandymai suteikia daug informacijos tiek apie automobilio keturių varančiųjų ratų sistemą, tiek apie jo elektroninius pagalbininkus. Visi kandidatai apauti vienodomis „Continental“ padangomis, kalnas visiems – tas pats, sniego kiekis – vienodas, tad pačių automobilių skirtumai – akivaizdūs“, – pažymėjo visureigius bandęs žurnalistas P. Sviklas. Iš bandytų visureigių jis išskyrė „Volkswagen Tiguan“, „Maserati Levante“ bei „Opel Mokka X“: šie trys modeliai ne tik užkopė į kalną iš pačios stačiausios pozicijos, bet ir važiuojant žemyn elgėsi geriau nei kiti. „Išskirčiau „Opel Mokka X“, kuris nustebino labiausiai: tai krosoveris su mechanine pavarų dėže ir neturintis jokių specialių važiavimo režimų. Tačiau pajudėjimo įkalnėje stabdis veikia nepriekaištingai, o keturių varančių ratų sistema įsijungia tada, kada reikia. „Tiguan“ bei „Levante“ pasirodė ne ką prasčiau, bet jie turi specialius važiavimo bekele ar sniegu režimus, tad gero rezultato iš jų buvo galima tikėtis“, – pabrėžė komisijos narys. Jo manymu, šiuolaikiniai automobiliai pasižymi vis tobulesnėmis elektroninėmis sistemomis: daugelis jų, važiuojant asfaltu, yra varomi tik dviem ratais, tačiau šiems slystelėjus, akimirksniu įsijungia keturi. Keturiais ratais varomos sistemos bei galios suderinimo etalonu galima vadinti „Ford Focus RS“ hečbeką: nors jis neskirtas tokiems iššūkiams ir kur kas geriau jaučiasi lenktynių trasoje ant asfalto, į sniego kalną jis įkopė ne ką sunkiau nei padidinto pravažumo ir aukštą prošvaisą turintys modeliai. „Elektroninės sistemos bei padangos tobulėja kasmet, tačiau svarbiausiu automobilio stabilumo garantu lieka vairuotojas – jo indėlis į sėkmingai pasiektą bet kokios kelionės tikslą yra didžiausias. Bent jau tol, kol neturime visiškai autonominių transporto priemonių“, – neabejojo P. Sviklas.