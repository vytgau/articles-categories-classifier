„Atvažiavau į automobilių aikštelę prie senosios tabokinės. Susimokėjau čia esančiame parkomate, bet neradęs laisvos vietos nuvažiavau į visiškai šalia esantį kiemą prie trečiojo Kūlių Vartų gatvės namo. Palikau čekį už stiklo, bet grįžęs radau 9 eurų baudos kvitą, nurodantį, kad susimokėjau per mažai, nes mašiną palikau raudonojoje zonoje. Bet kaip žinoti, kur baigiasi mėlynoji zona, juk jokių ženklų nėra? O kitas artimiausias raudonosios zonos parkomatas yra tik prie Senojo turgaus. Jei klaipėdiečiui taip nutinka, tai ką ir kalbėti apie miesto svečius. Tuo labiau kad čia yra tik vienas įvažiavimas į tą kiemą ir manau, kad tikrai nebūtų sunku ženklą pastatyti“, – sakė klaipėdietis Vytautas. Automobilių rinkliavą administruojančios VšĮ „Klaipėdos keleivinis transportas“ (KKT) vadovas Gintaras Neniškis pripažįsta, kad kartais vis pasitaiko tokių situacijų, bet mano, jog ženklų prie kiekvienos mėlynosios zonos ribų kažin ar įmanoma pristatyti. „Paprastai kiemuose automobilius statosi arba gyventojai, arba čia veikiančių įmonių atstovai, tad jiems neaiškumų nekyla. Tačiau tokių atvejų nors ir retai, bet pasitaiko. Pavyzdžiui, Bangų gatvėje. Visgi šiuo atveju nuo parkomato iki minėtojo kiemo yra beveik 200 metrų. Mūsų kontrolieriai tik fiksuoja pažeidimą, o Savivaldybės administracijos Viešosios tvarkos skyrius jau aiškinasi aplinkybes. Jam galima būtų įrodinėti, kad toks nusižengimas buvo padarytas netyčia. Tačiau visų zonų ribas galima pasitikslinti mūsų įstaigos interneto puslapyje“, – sakė G. Neniškis. Savivaldybės administracijos Administracinių pažeidimų tyrimo poskyrio vedėja Vilija Zakarauskaitė teigia, jog sudėtinga pasakyti, ar tokių atvejų yra daug, nes siekiant išvengti šališkumo pažeidimus dėl automobilių stovėjimo rinkliavos nagrinėja visi poskyrio specialistai. „Bent jau kiek teko man girdėti, ko gero, yra buvę tik vienas ar du tokie atvejai. Vertinant, ar susimokėjimas ne tame parkomate yra lengvinanti aplinkybė, žiūrima į visos bylos kontekstą“, – sakė V. Zakarauskaitė. Tačiau gali būti ir taip, kad tokie atvejai tiesiog nevirsta bylomis, atkeliaujančiomis iki Savivaldybės, nes pažeidėjai nusprendžia sumokėti vadinamąjį užmaršumo mokestį. Jis priklausomai nuo zonos ir sezono siekia nuo 1,5 iki 12,6 Eur (valandos stovėjimo įkainis dauginamas iš per parą apmokestinamo stovėjimo laiko). Klaipėdoje iš viso yra 13 mėlynųjų zonų, kuriose valandą laikyti automobilį kainuoja 15 centų. Tai – minėtoji aikštelė prie „Kultūros fabriko“; bevardė gatvelė šalia PC „Saturnas“, jungianti Taikos prospektą ir Tilžės gatvę; aikštelė Tilžės gatvėje ir šalia jos esanti aikštelė Rumpiškės gatvėje; aikštelė prie Senojo turgaus Galinio Pylimo gatvėje; visa piliavietės teritorija iki įvažiavimo į Kruizinių laivų terminalą; teritorija šalia uosto, ribojama Danės, Naujosios Uosto ir įvažiavimo kelio į KLASCO; Gluosnių gatvė ir Gluosnių skersgatvis bei Danės krantinė nuo jo iki Jono kalnelio tiltelio; aikštelė šalia Karklų ir J. Janonio g. sankryžos; aikštelės tarp J. Janonio, Dariaus ir Girėno bei Sportininkų gatvių; aikštelė J. Zembrickio gatvėje prie Respublikinės Klaipėdos ligoninės Konsultacinės poliklinikos; aikštelė Herkaus Manto gatvėje šalia savanorių rinktinės ir bevardės gatvelės tarp autobusų stoties, Priestočio, Butkų Juzės ir S. Nėries gatvių.