Renginio organizatoriai pamėgtai vasaros greičio fiestai Palangoje jau keleri metai skatina ruošti ratus bemaž tuo pačiu laiku, prieš didžiąsias besibaigiančių metų šventes. Tai liudija, kad atsakingam egzaminui jie rengiasi labai kruopščiai, iš anksto sudarydami galimybę komandoms bei jų vadovams pasirinkti prioritetus ir nesiverčiant per galvą pasirengti būsimoms lenktynėms. „Ankstyva „Eneos 1006 km lenktynių“ registracijos pradžia suteiks daugiau galimybių ne tik mūsų šalies, bet ir būriui pajėgiausių užsienio šalių sportininkų atvykti į Palangą, o juos dera kviesti iš anksto“, – sako jau 18-ąsias maratonines lenktynes rengiantis „Promo Events“ direktorius Darius Jonušis. Jis įsitikinęs, jog anksti kėlęs niekada nepralaimi. Taip ir čia, anksčiau pareiškę norą varžytis lietuviškajame maratone Palangoje ne tik patys palengvina sau naštą, bet ir suteikia lenktynių organizatoriams daugiau laiko skirti detalesniam pasirengimui visų pamėgtam renginiui, geriau pasirūpinti jo infrastruktūra, kad atvykę ne tik lenktyniauti, bet ir stebėti renginio būtų svetingai sutikti ir kiekvienas rastų sau mielą užsiėmimą. Net ir nelabai besidomintys automobilių sportu. Lenktynių organizatoriai anksčiausiai pateikusiems paraiškas suteiks galimybę patiems išsirinkti patogiausias vietas laikiniesiems komandų garažams („Pitlane“ zonoje). Komandos tai galės padaryti jau registracijos metu adresu www.1000km.eu, kur pateiks pagrindinę informaciją apie ekipą (jos startinis numeris, pavadinimas, komandos licencija ir t.t.). Kaip ir pernai, jau pateikdami registracijos dokumentus komandų vadovai galės užsisakyti virš „Pitbox“ serviso zonos ekipai priklausančio ploto įrengimą pagal pačių pageidavimą. Šį plotą komandos galės naudoti tiek savo laisvalaikiui, tiek ir svečiams pasikviesti. Jei net ir visus reikalavimus įvykdžiusi komanda vėliau pageidautų keisti dislokacijos vietą, tokią galimybę organizatoriai jiems palieka, siūlydami pasirinkti bet kurią likusią laisvą vietą. Taigi, šis atvejis dar kartą įtikinamai įrodo, jog delsti su paraiškomis tikrai neverta. „Tikimės, jog paskelbę paraiškų priėmimo pradžią netrukus galėsime pasveikinti ir pirmąsias ekipas, pateikusias paraiškas dalyvauti 2017 metų „Eneos 1006 km lenktynėse“. Ir tai ko gero įvyks dar prieš Kalėdas ar Naujuosius metus“, – sako D. Jonušis, žadantis dar įspūdingesnę greičio ir pramogų vasaros fiestą Palangoje. Juolab, kad pasaulinė lenktynių klasė TCR, į kurios tvarkaraštį įtraukti ir du maratoninių lenktynių įskaitos etapai (pirmasis liepos 19-22 d.d. Palangoje kartu su „Eneos 1006 km lenktynėmis“), o antrasis – rugsėjo 23-24 d. Estijoje, Pernu trasoje, taps neatsiejama Lietuvos ir Baltijos šalių žiedinių lenktynių dalimi. O tai, žinoma, kels ir „Eneos 1006 km lenktynių“ prestižą bei pavilios daugiau pajėgių sportininkų. Beje, 2017 m. rugsėjo pabaigoje Pernu vyksiančias 1000 km lenktynes patikėta surengti daugiausia patirties sukaupusiai „Promo Events“.