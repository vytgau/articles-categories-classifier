Greičiausias trečiame Dakaro ralio greičio ruože buvo Nasseras Al-Attiyah su Matthieu Baumeliu, 295 km bekelės ruožą įveikęs per 3 val. 9 min. 8 sek. V. Žala su S. Jurgelėnu trasoje užtruko 4 val. 52 min. 31 sek. Viso sportininkai kelyje iš Pisko į San Chuan de Markoną įveikė 502 km (295 km greičio ruožas ir 207 km pervažiavimas). Bendrosios automobilių įskaitos lyderiai po trijų Dakaro etapų – Stephane‘as Peterhanselis su Jeanu Paulu Cottret, trasoje užtrukę 6 val. 34 min. 58 sek. „Agrorodeo“ ekipažas užima 27 vietą, o jų laikas trasoje – 9 val. 39 min. 53 sek. Pirmadienio greičio ruožas buvo padalintas į dvi dalis. Pradžioje sportininkai apsuko 80 km kilpą ir grįžo į bivuaką, iš kurio startavo. Čia turėjo 20 minučių trumpam technikos sutvarkymui ir pajudėjo link likusių 215 km. „Šiandien sunki diena. Viskas prasidėjo, kai kopose pradėjo motoras kaisti – prastovėjom daug laiko. Sunkus, nervingas važiavimas, vieną kartą bežiūrėdami temperatūrą net įklimpę buvom. Žodžiu, ilga diena buvo. Kaitimas – didžiausia problema ir ją reikia išspręsti, nes važiavimas – tragikomiškas. Leki, leki, tada turi stovėti. Neįsivaizduoju, kodėl taip yra – buvo karšta, bet ne 40 laipsnių, variklis taip kaisti neturėtų“, – po finišo pasakojo lenktynininkas. „Agrorodeo“ komandos šturmanas S. Jurgelėnas pažymėjo, kad šis Dakaro ralis – kur kas sunkesnis šturmanams nei ankstesnieji. „Šturmanams darbo buvo. Lyginant su ankstesniais Dakarais, tai šiemet jau pirmos dienos rodo, kad šturmanai turi nemiegoti ir sekti kelio knygą labai atidžiai. Mašina puikiai važiuoja, Vaidas gerai vairuoja, buvo daug greitų ir pavojingų atkarpų – daug šuoliukų darėm. Apgadintų mašinų matėm, tačiau tokių stiprių avarijų, kaip vakar – ne. Variklio gesinimas juokingas. Aplenki varžovus, leki, sustoji, tada mus aplenkia. Kai kuriuos ekipažus aplenkėm po 6-7 kartus. Bet priekyje dar daug dienų“, – optimizmo neprarado S. Jurgelėnas. Antano Juknevičiaus ir Dariaus Vaičiulio ekipažas užėmė 24-ą vietą, o Benedikto Vanago su Sebastianu Rozwadowskiu – 26-ą. Motociklininkas Balys Bardauskas liko 102-as. Bendroje įskaitoje A. Juknevičius su D. Vaičiuliu yra 18-i, B. Vanagas su S. Rozwadowskiu – 37-i, o B. Bardauskas – 115-as. Ketvirtą Dakaro ralio dieną sportininkai baigs ten pat, kur ir pradės – San Chuan de Markonoje esančiame bivuake. Viso antradienį ekipažams reikės įveikti 444 km, iš kurių 330 km – greičio ruožas. Dalis jo drieksis Ramiojo vandenyno pakrante – dalyviai važiuos laukiniais Peru paplūdimiais. Vėliau jie pakils į 2 km aukštikalnes – tai bus savotiškas pasirengimas prieš Boliviją, kur laukia dukart aukštesni kalnai.