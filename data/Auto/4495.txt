Ką daryti, kad netektų slidinėti ties kiekvienu posūkiu ar, nesuvaldžius automobilio, įklimpti į pusnį? Koks automobilis tinkamiausias žiemai? Automobilių ekspertų teigimu, kad būtum užtikrintas, jog įveiksi visas žiemos siunčiamas negandas, nepakanka pasikeisti automobilio padangų į žiemines. „Jei važinėji ne tik miesto gatvėmis, bet ir užmiesčio keliais, teks pasirūpinti automobiliu su specialiomis techninėmis savybėmis“, – sako Nerijus Paketūras, transporto priemonių skelbimo portalo Autogidas.lt projekto vadovas. Keturi varomi ratai Automobilis su keturių varomųjų ratų sistema yra tinkamiausias giliai žiemai. Pasak eksperto, dar geriau, jei ši sistema yra nuolatinė arba galią tarp dviejų automobilio ašių paskirsto pagal poreikį. „Važinėjant Lietuvos keliais žiemą svarbu, kad automobilio ratai gerai sukibtų su kelio danga ir lengvai važiuotų. Todėl sistema, kai priekinis tiltas visada varomas, o galinis įsijungia tik praslydus priekiniams ratams, žiemą tinka mažiau, nes galinis tiltas įsijungia jau praslydus priekiui, t. y. transporto priemonei praradus saugų sukibimą“, – sako N. Paketūras. Geromis pravažumo savybėmis pasižymi „Subaru Forester“ ir „Subaru Impreza“ automobiliai, „Audi“ su „quattro“ sistema, taip pat švediškieji „Volvo XC90“ bei „Volvo XC70“. Iš pigesnių – „Nissan X-Trail“, „Suzuku SX4-Cross“ automobiliai, o iš brangesnių – visureigiai „Land Rover“ ir „Jeep“, kurie turi ir pažemintas pavaras, padedančias išsikapstyti iš sniego arba purvo duobės. „Didesnio populiarumo keturių varomųjų ratų sistemos sulaukė praėjusio amžiaus devintąjį dešimtmetį, kai vairuotojai suprato, jog tokia sistema ne tik pagerina visureigių pravažumą, tačiau ir užtikrina geresnes valdymo savybes bei padidina dinamiką. Todėl visų varomųjų ratų sistema buvo pradėta plačiai taikyti ir lengviesiems automobiliams“, – pasakoja automobilių ekspertas. Aukšta prošvaisa Kad automobilio dugnas nekliudytų kelyje pasitaikančių kliūčių – pavyzdžiui, suledėjusio sniego gabalų, – pravartu įsigyti automobilį su kuo aukštesne prošvaisa, t. y. atstumu nuo kelio iki žemiausio centrinės automobilio dalies taško. „Aukštesnė prošvaisa pravers ne tik užmiesčio keliuose, kurie žiemą būna užpustyti, bet ir mieste, kada tenka statyti automobilį šalikelėje, kur būna sunešta daug sniego“, – sako N. Paketūras. Pasak jo, pastaruoju metu gamintojai vieną po kito gamina automobilius su aukštesne prošvaisa, net jeigu tie automobiliai ir nėra tikrieji visureigiai. Pavyzdžiui, aukštą prošvaisą turi vadinamieji „parketiniai visureigiai“ – „Opel Mokka“, „Kia Niro“, „Mazda CX-3“, „Nissan Juke“ ar „Renault Captur“. Didelis sukimosi momentas Automobilių eksperto teigimu, nors dyzelinius automobilius žiemą sunkiau užvesti, tačiau jie turi vieną privalumą – didelį variklio sukimo momentą, t. y. būtent tą automobilio galios parametrą, kurį gali tiesiogiai jausti vairuotojas. Dėl didelio variklio sukimo momento dyzeliniu varikliu varomi automobiliai gali lengviau nei benzininiai išsikapstyti iš duobės ar pusnies. Pagalbinės sistemos Esant blogoms eismo sąlygoms žiemą, vairuotojams padeda kelios pagalbinės elektroninės automobilio sistemos. Viena jų – stabdžių antiblokavimo sistema (ABS). Staigiai stabdant ši sistema neleidžia visiškai užblokuoti ratų, vadinasi, net ir stabdydamas vairuotojas dar gali valdyti transporto priemonę. Kartu su ABS sistema automobiliuose įmontuojamos slydimą stabdančios bei traukos kontrolės sistemos. N. Paketūro teigimu, žiemą gelbsti ir sistemos, kuriomis galima pasirinkti specialų važiavimo režimą, pavyzdžiui, „žiemos“ arba „slidaus kelio“. Galinio vaizdo kamera Galinio vaizdo kamera automobilyje – tikras išsigelbėjimas žiemą. Užklupus pūgai matomumas per kamerą yra kur kas geresnis nei per įprastą veidrodėlį. Tiesa, prieš sėdant į transporto priemonę, svarbu nepamiršti nuvalyti galinio vaizdo kameros. „Šiuo metu pasaulyje gaminami ir automobiliai, kuriuose galinio vaizdo kamera nusivalo pati – automatiškai“, – teigia N. Paketūras.