Per šimtą automobilių sporto entuziastų vėl užplūs Kačerginės „Nemuno žiedo“ trasą šį savaitgalį įvyksiančioms jau antrosioms šio šaltojo sezono varžyboms, tačiau skirtingai nuo debiutinio etapo, dabar žiemužė vis tik leis čempionatui pateisinti savo vardą ir dalyviams pateiks tikrai olimpinių žiemos varžybų vertą iššūkį. Apsnigta ir ledu padengta trasa pareikalaus maksimalaus dalyvių susikaupimo, o šiam sezonui naujai pristatyta visų trasos įveikimo laikų sumavimo sistema neleis klysti – viena klaida ir net Loebas galės pamiršti „Nemunring Winter Games“ apdovanojimų pakylą. Po sėkmingo, bet aistringų pasisakymų sulaukusio pirmojo etapo, renginio organizatoriai „Tėvas Racing“ žada įvesti keletą naujovių, bei patobulinimų – vienas iš jų, tai „Suzuki Taurės“ slalomo varžybos. Čia dalyviai varžysis vienu automobiliu, tad techninės sąlygos nugalėti bus sulygintos. Taip pat žadama skirti dėmesio ir vis didesniai suplūstančių žiūrovų miniai. „Pirmame etape kasmet būna svarbiausia įsidirbti su dalyviais – kai galime jaustis, jog susitvarkome su visu šimtu ir esame užtikrinti kokybe jiems, tada imamės tolimesnių tobulinimų, tačiau dalyvis mums yra prioritetas – šios varžybos orientuotos būtent į važiuojančius“, - pasakojo renginio organizatoriai. Kaip ir pirmame etape, dalyviams bus paruošta daugiau nei 5 kilometrų ilgio trasa, o mėgstantys figūrinį važiavimą, galės išbandyti savo jėgas slalomo aikštelėje. Varžybos „Nemuno žiedo“ trasą užklups šį sekmadienį – informaciją galima rasti www.nemunoziedas.lt arba „Nemunring Winter Games“ facebook paskyroje.