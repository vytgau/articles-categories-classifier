Sportininkas džiaugiasi galėdamas grįžti į Lenkijos ralio trasas, kuriose, atstovaudamas profesionaliai šios šalies komandai, varžėsi 2014 metais. „Džiaugiuosi galėdamas vėl varžytis ir lenktyniauti Lenkijos ralio čempionate. Jausmas dabar kiek kitoks nei 2014 m., kai startavau čia pirmą kartą. Pastebiu ir atpažįstu matytų vietų, kelių, turiu pažįstamų tarp dalyvių ir netgi ralio žiūrovai mus jau žino, todėl atmosfera nuteikianti gerai“, – pirmaisiais įspūdžiais dalinasi D. Butvilas. 2014 metų Lenkijos ralio vicečempiono titulą iškovojęs lietuvis „Rajd Świdnicki Krause“ varžybose sieks išvengti didesnių klaidų ir pagrindiniu tikslu vadina sėkmingą finišą. D. Butvilas šiuo „Škoda Fabia R5“ dar nėra startavęs asfalto trasose, todėl sportininkas sieks prisipratinti automobilį šiai kelio dangai ir kintančioms oro sąlygoms kalnuotose vietovėse. „Šiame regione daug metų vyko legendinis „Rajd Polski“ ralis, kuris ilgainiui persikraustė į žvyro trasas ir dabar yra vienas Pasaulio ralio čempionato etapų. Šio savaitgalio ralio greičio ruožai bus greiti su nelygaus asfalto danga. Prognozuojama, kad danga bus šlapia, tad su asfaltinėmis padangomis vietose bus labai slidu, ypač, kur atsiras purvo ant kelio. Nepamatuota rizika čia gali kainuoti labai daug, todėl būsime atsargūs ir sieksime tolygiai greitėti,“ – būsimą ralio trasų specifiką apžvelgia „Auto Partner Rally Team“ pilotas. Beje, trečiadienį visą dieną vykusios treniruotės metu Lenkijoje snigo.  Į startą stoja 57 ekipažai, iš kurių net 6 varžysis R5 klasės automobiliais. „Techninis parkas Lenkijos čempionate stiprus kaip ir kiekvienais metais. Nors startuojame su išties pajėgiu R5 klasės automobiliu, tačiau nebus lengva kompensuoti patirties trūkumą vairuojant būtent šią techniką. Ilgametis mano šturmanas Renatas Vaitkevičius taip pat testų metu pastebėjo šio automobilio skirtumus lenktyniaujant žvyro ir asfalto trasose, todėl pratinamės prie naujos technikos kartu ir vienas kitam padedame“, – sako D. Butvilas. „Rajd Świdnicki Krause“ ralyje sportininkų laukia 12 greičio ruožų, kurių bendras ilgis sieks 135 kilometrus. Ralis startuoja penktadienį vakare specialiu greičio ruožu ir finišuos sekmadienį.