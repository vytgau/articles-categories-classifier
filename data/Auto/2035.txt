Kol kas iš daugmaž keturiasdešimties čempionato įskaitoje dalyvaujančių motociklininkų, kurie varžosi keturiose klasėse pagal motociklų tipus, pirmauja Lukas Jasiulevičius (600 cc sportinių motociklų klasė), Juozas Joneikis (galingesnių sportinių – 1000 cc klasė), Egidijus Jankauskas (supermoto klasė) ir Dominykas Rusonis („street“ klasė). Kol kas geriausias rato įveikimo laikas priklauso Justinui Kontrauskui su „Triumph Daytona 675“ – Aukštadvario kartodromo ratą šiuo sportiniu motociklu jis įveikė per minutę. Tai per plauką lėčiau nei greičiausio šalies motociklininko Šarūno Plado pademonstruotas laikas (0.5936 min.). Paprastai dalyviai šį ratą apvažiuoja iki pusantros minutės. Iš viso per vieną varžybų etapą įveikiami nuo 25 iki 50 kartodromo ratų. „Tai pirmasis toks motociklų čempionatas Lietuvoje, kai varžybas rengėme mažosiose, ypatingo meistriškumo reikalaujančiose trasose. Buvome maloniai nustebinti, kad varžybose dalyvavo sportininkai ir mėgėjai, kurie pajėgumu prilygo Š. Pladui. Taip pat džiaugiamės, kad dalyvauti nepabūgo ir motociklininkai, neturintys ilgos vairavimo patirties, tačiau per šias varžybas pasitikrinę savo motociklo valdymo gebėjimus ir gerai pasitreniravę. Šios treniruotės neabejotinai pravers važiuojant gatvėse“, – sako „Coffee Racers“ prezidentas Adomas Dautartas. Jis viliasi, kad šis čempionatas taip pat padėjo populiarinti motociklininkų treniruočių uždarose trasose idėją.  Čempionato nugalėtojai paaiškės sekmadienį, suskaičiavus visų etapų rezultatus, ir bus apdovanoti rėmėjų prizais. Treniruotės ir varžybos kartodrome vyks nuo 9 iki 13 valandos. Jungtis į varžybas dar gali visi norintieji, tačiau dalyvavimui būtina išankstinė registracija. Motociklams taikomi nesudėtingi techniniai reikalavimai, kurių pagrindinis tikslas – užtikrinti dalyvių saugumą. Organizatoriai patikrina akseleratoriaus rankenėlės laisvumą, padangų nusidevėjimą, stabdžių kaladėlių nusidevėjimą ir ar nėra motociklo skysčių nutekėjimo. Dalyviai turi dėvėti motociklininkų aprangą, specialius batus, pirštines ir šalmą.