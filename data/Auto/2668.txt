Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo ir tikimės, kad ši informacija padės lengviau apsispręsti ieškant naudoto automobilio. 100 000 km su 2009 m. „Ford Fiesta 1.25“: nepatikima „Ford“ elektronika Mažylis „Ford Fiesta“ 100 000 km ilgalaikį testą įveikė nesunkiai. Deja, erzino elektronikos gedimai, o akumuliatorius lyg užkeiktas nuolatos išsikraudavo. Nuo 2008 m. gaminamas šeštos kartos „Ford Fiesta“ yra laimėjęs ne vieną palyginamąjį „Auto Bild“ testą. Bandymų metu buvo išsakyta daugybė komplimentų kokybiškam automobilio salonui ir žaviai išvaizdai. Be to, mažylis iš Kelno puikiai varžėsi pasaulio automobilių ralio čempionate. Jis tarsi sakė: konkurentai manęs nepavys! Tačiau ar verta labai džiaugtis, jei lenktyninis automobilis vienas pirmųjų pasiekia finišą, o kasdieniame gyvenime nėra lyderis? Gaila, bet tokia sėkmė nieko verta. Ar pretenzijos ir lūkesčiai iš tiesų prasilenkia su realia padėtimi, parodys „Auto Bild“ ilgalaikis 100 000 kilometrų testas. Šį ilgą žygį penkerių durelių „Fiesta“ pradėjo 2009 metų balandį. Tuomet geriausios „Titanium“ komplektacijos modelis kainavo 15 tūkst. 250 eurų. Elegantiškas, puikių formų ir primenantis kupė modelį „Ford Fiesta“ turi gale sumontuotą efektingą aerodinaminį aptaką. Nė neabejojame, kad raudonasis „Ford“ itin dinamiškas. Deja, tikrovėje tai pasitvirtino tik iš dalies. Taip nutiko todėl, kad testui pasirinkome modelį su 1.2/82 AG benzininiu varikliu. Iš esmės tiek galios mažam automobiliui turėtų pakakti. Tačiau jį bandėme ne tik miestų gatvėse, bet ir greitkeliuose, todėl 1,1 tonos sveriančiam „Fiesta“ šių „arklių“ nepakako. Vienas pirmųjų įrašų testo žurnale skamba taip: „Greitkelyje variklis dirba įsitempęs. Reikia gerokai pasistengti, kad automobilis neatsiliktų nuo srauto“. Tai tikra tiesa. Šiam varikliui išties trūksta daugiau sukimo momento, nes 114 Nm nepakanka. Tai neigiamai atsiliepė ir degalų sąnaudoms. Mūsų ilgalaikio testo metu „Fiesta“ 100 km kelio vidutiniškai eikvojo 8 litrus benzino. Vis dėlto nedidelio darbinio tūrio variklis nė karto nepavedė. Visu greičiu greitkeliu? Trumpais atstumais nuo sankryžos iki sankryžos? Su visomis šiomis užduotimis nesudėtingos konstrukcijos „Duratec“ benzininis variklis, nors ir puškuodamas, bet susitvarkė. Per visą tą laiką motoras sustreikavo tik vieną kartą. Paaiškėjo, kad kažkoks laukinis gyvūnas naktį pergraužė aukštos įtampos laido izoliaciją ir variklis sunegalavo. Gamintojas dėl šio gedimo, žinoma, nekaltas, tad tai neturėjo jokios įtakos galutiniam testo rezultatui. Deja, elektros sistemos gedimų buvo ir daugiau. Būtent jie gerokai pablogino „Fiesta“ ištvermės maratono galutinį rezultatą. Reguliariai perdegdavo priekinių žibintų lemputės. Gal tai būtų tik erzinanti smulkmena, tačiau kiekvieną kartą apsilankius remonto dirbtuvėse ir pakeitus H7 lemputę, tekdavo sumokėti per 50 eurų! Buvo ir kitų su elektronika susijusių gedimų. Net tris kartus „Fiesta“ neužsivedė ryte, nes išsikrovė akumuliatorius. Atrodo, kad per naktį paslaptingas bildukas išsiurbė akumuliatoriaus energiją. Kvailiausia tai, kad problema slypėjo laisvų rankų įrangos modulyje ir tokie dalykai pasitaikė ne tik mūsų automobilyje. Šį gedimą galima buvo nesunkiai sutvarkyti. Tačiau aplaidžiai automobilį apžiūrėję „Ford“ serviso darbuotojai šio gedimo nepastebėjo. Todėl, jei ne nuolatinis laisvų rankų modulio gedimas, automobilis būtų atsidūręs gerokai aukštesnėje vietoje. O dabar nelemtas defektas nutėškė „Ford“ į ilgalaikio testo rezultatų suvestinės 47 vietą. Gaila, nes išskyrus elektros gedimus „Fiesta“ buvo patikimas. Susidėvėjęs generatoriaus dirželis, nedideli prasisunkiančios alyvos požymiai, užstrigęs galinės sėdynės saugos diržo mechanizmas, surūdijusi antena – tai viskas, dėl ko galima priekaištauti „Fiesta“ automobiliui per 100 000 km testą. Na, dar tokios smulkmenos kaip priekinių stabdžių trinkelių, padangų keitimas, variklio alyvos papildymas, bet daugiau jokių rimtesnių pastabų. Dar erzino, kad sankabos išminamasis guolis ir pavarų dėžės dantračiai dirbo be priekaištų, bet labai garsiai. Tiesą sakant, triukšmas buvo toks didelis, kad atrodė, jog važiuojame senu kledaru.  Buvo ir keletas smulkesnių pretenzijų. Vieni „Fiesta“ testavę mūsų kolegos skundėsi dėl sunkiai pasiekiamų langų kėliklių ir netikslių statymo pagalbininko jutiklių signalų. Kiti piktinosi garsiai dirbančia klimato kontrolės sistema, o vienas testuotojas juokaudamas guodėsi dėl nuo per didelio sėdynių šildymo nukentėjusios jo paties sėdimosios. Vis dėlto dėl vieno dalyko sutarė visi bandytojai: automobilio valdymas ir komfortas nepriekaištingi. Ir jie teisūs! Na, bent jau tada, kai „Fiesta“ pavyksta užvesti. Gedimai ir remontas 39 341 km Pakeista dešinio žibinto lemputė (54,16 Eur) 42 331 km Pakeista kairio žibinto lemputė (52,67 Eur) 56 283 km Automobilis buvo nuvilktas. Pakeistas laisvų rankų įrangos modulis (Pagal garantiją). 78 430 km Pakeista kairio žibinto lemputė (49,28 Eur) 83 142 km Pakeisti priekiniai stabdžių diskai ir trinkelės, taip pat riebokšlis (306,42 Eur). 93 257 km Pakeistas antenos laikiklis ir antena, taip pat galinės sėdynės vidurinis saugos diržas (Pagal garantiją). Komentarai išardžius po testo: patikima, bet ne viskas sandaru Ilgos ir varginančios komandiruotės pabaiga: iki blizgesio nupoliruotos detalės tiesiog spindi šviesoje. Tačiau yra ir šešėlių. Vandens siurblio išorėje matyti prasisunkęs aušinimo skystis. Tai pirmas požymis, kad kažkur nesandaru. Dujų išmetimo sistemos kolektoriaus apsauginė plokštė įtrūkusi trijose vietose. Ties katalizatoriaus ir dujų išmetimo sistemos sujungimu taip pat šiek tiek nesandaru. Karterio ir pavarų dėžės tarpinės sudrėkusios. Tai smulkmenos, bet ne itin malonios. Vis dėlto pagrindinių „Fiesta“ mazgų būklė nepriekaištinga. Išvada Po nuvažiuotų 100 000 km variklis lyg naujas, pavarų dėžė ir važiuoklė be trūkumų. Salonas tik šiek tiek susidėvėjo. Toks ir turi būti šiuolaikinis automobilis po „Auto Bild“ ištvermės maratono. Tačiau ilgalaikis testas turi vykti sklandžiai. Deja, „Fiesta“ to pasiekti nepavyko, nes koją pakišo elektronikos gedimai. Peršasi išvada, kad jei ne užkeikti laisvų rankų įrangos gedimai, „Fiesta“ būtų patekęs tarp dešimties geriausių ilgalaikio testo dalyvių. Techniniai gamintojo duomenys: Variklis – tipas/cilindrų sk./vožtuvai: benzininis, L4/16 Darbinis tūris (cm3): 1242 Maks. galia AG esant aps./min.: 82/5800 Maks. sukimo momentas (Nm esant aps./min.): 114/4200 Maks. greitis (km/h): 168 Pavarų dėžė: 5/mech. Stabdžiai priek./gal.: disk.vent./būgn. Ilgis/plotis/aukštis (mm): 3950/1973/1481 Padangų dydis: 195/50 R 15 Automobilio svoris/ kraulumas (kg): 1106/389 Bagažinės talpa (l): 295–979 Degalų bako talpa (l): 45.