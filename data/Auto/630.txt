Sausį, palyginti su tuo pačiu praėjusių metų laikotarpiu, augo ne tik eismo įvykių, bet ir žuvusiųjų bei sužeistųjų keliuose skaičiai. Per pirmąjį 2018 m. mėnesį keliuose žuvo 23 žmonės, kai 2017 m. – 10. Sužeistųjų skaičius siekė 278 šiais ir 241 praeitais metais. Draudikų sukaupti duomenys rodo, kad šaltuoju metų laiku automobiliai dažnai nuvažiuoja nuo kelio ar slidžiama kelyje susiduria su kita transporto priemone. Tiesa, eismo įvykiuose dažniau nukenčia pėstieji. Pastebima, kad žiemos sezonui būdingi tradiciniai rizikos faktoriai: ilgesnis tamsos periodas, prasta kelio dangos būklė dėl sniego, apledėjimo, menkas matomumas. Tačiau tai visiems iš esmės žinomi pavojai, kurių dažnas vairuotojas jau pramoko išvengti. Automobilių parko amžius – ne pasiteisinimas „Compensa Vienna Insurance Group“ ekspertų vertinimu, nuo šiol, kalbant apie pavojus kelyje, reikia pridėti ir kitą komponentą – gerėjančią gyventojų ekonominę padėtį. Didesnės pajamos leidžia gyventojams daugiau keliauti, o daugiau nuvažiuotų kilometrų lemia ir didesnę eismo įvykių tikimybę. „Be to, jeigu per krizę vairuotojus nuo didesnio greičio sulaikydavo ne tik saugumo siekis, bet ir išaugančios degalų sąnaudos, gresiančios piniginės baudos, tai dabar šis veiksnys tapo mažiau skausmingas“, – komentuoja Linas Laugalis, „Compensa Vienna Insurance Group“ Produktų ir rizikos vertinimo departamento vadovas. Anksčiau eismo įvykių skaičius keliuose tradiciškai buvo aiškinamas šalies automobilių parko amžiumi: senesnės padangos ir automobiliai, kuriuos suvaldyti avarinėse situacijose sunkiau. Tačiau naujų automobilių pardavimai Lietuvoje nuosekliai auga, tad pagrindo teigti, kad senas parkas tapo dar senesnis ir dėl to daugėja avarijų keliuose pagrindo nėra. „Abėcėliniai“ saugumo principai L. Laugalis pastebi, kad žiemą greitis dažnai būna mažesnis nei vasarą, todėl ypač svarbu automobilyje saugos diržus prisisegti visiems keleiviams. Esant nedideliam greičiui, saugos diržai iš tiesų gali išgelbėti gyvybę. Taip pat, norint išvengti eismo įvykių žiemą, ekspertai primena pagrindinius, „abėcėlinius“ principus: vairuoti susikaupus, pasirinkti protingą, eismo sąlygas atitinkantį greitį, laikytis kur kas didesnio atstumo nuo priekyje važiuojančių transporto priemonių ir vairuoti techniškai tvarkingus automobilius. Šaltuoju metų laiku eismo sąlygos gali keistis itin greitai, todėl prieš kelionę patartina pasitikrinti nuolat internete atnaujinamą informaciją apie kelių būklę. Informaciją apie spūstis ir eismo sąlygas dažnai skelbia ir radijo stotys. Galiausiai, esant itin prastoms eismo sąlygoms – rekomenduojama pagal galimybes pakoreguoti kelionės planus.