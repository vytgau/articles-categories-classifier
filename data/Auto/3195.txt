Neseniai Elono Musko įkurtas startuolis išleido vaizdo įrašą, kuriame primą kartą pristatė naują milžiniško po Los Andželu išplitusio tunelių tinklo projektą. Autoriai mano, kad įgyvendinus projektą pavyks išspręsti miestą persekiojančią kamščių problemą. Sistemos veikimo principas iš pažiūros nesudėtingas: automobilis turėtų užvažiuoti ant specialios platformos, kuri nuleistų jį į po žeme esantį tunelį. Juo maždaug 200 km/h greičiu transporto priemonė būtų nugabenta į pageidaujamą vietą. Taigi, kelionė iš miesto pakraščio į centrą turėtų trukti vos penkias minutes. Apie projektą buvo pradėta mąstyti nuo pernai gruodžio. Akstiną jam davė E. Musko socialiniame tinkle „Twitter“ paskelbta žinutė. „Kamščiai veda mane iš proto. Sukursiu tunelių kasimo įrenginį ir pradėsiu kasybos darbus“, – rašė jis tada. Bandomasis tunelis šiuo metu tiesiamas įmonės „SpaceX“ teritorijoje. Kad jo užimamą plotą pavyktų išplėsti, teks gauti miesto valdžios leidimą.