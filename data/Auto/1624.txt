Artimiausia ateitis – sportiška Kaip rašoma pranešime žiniasklaidai, „Subaru“ stende bene pagrindinis dėmesys skirtas „Viziv Performance“ koncepciniam modeliui. „Vision for Innovation“ santrumpa, naudojama pavadinime, nėra naujiena. Tačiau Tokijuje pademonstruotas 4630 mm ilgio, 1950 mm pločio ir 1430 mm aukščio automobilis jau tiksliai rodo, kuria kryptimi ketina žengti gamintojas, ne sykį laimėjęs pasaulio ralio čempiono titulą ir pagrįstai besididžiuojantis sportiškais savo modelių „genais“. „Koncepto“ dizaino linijos atspindi pastaraisiais metais propaguojamą „Dinamic X Solid“ kryptį. Automobiliui konstruktoriai numatė didžiulius ratus su 245/40R20 padangomis, jas „įrėmins“ sportiškumo įspūdį sustiprinančios išpūstos ratų arkos. Penkiavietis automobilis (ratų bazė – 2730 mm) turėtų būti ne tik dinamiškas, bet ir ypatingai saugus. Vietoj tradicinių veidrodėlių panaudotos vaizdo kameros, o gamintojo standartiniuose „Subaru“ dabar diegiamos saugumo sistemos „Viziv Performance“ modelyje patobulintos: atnaujinta ir „EyeSight“ sistema, dar tiksliau turėtų veikti GPS bei navigacijos įrenginiai. Tiesa, be nuolat varomųjų visų ratų technologijos ir numatyto pusiau autonominio valdymo galimybės, daugiau techninių automobilio duomenų gamintojas kol kas neatskleidžia.  Dar du ryškūs „konceptai“ parodoje – tai „Impreza Future Sport Concept“ ir „XV Fun Adventure Concept“ modeliai. Geltonos spalvos automobiliai traukia akį ne tik spalva: juos gamintojai pagražino stilingomis ir saugumą gerinančiomis detalėmis bei sistemomis. Greitos naujienos – Japonijos rinkai „Subaru Corporation“ parodoje pristatė ir dvi realias naujienas, kurių laukė ir kurios maloniai nustebins greičio ir išskirtinių modelių mėgėjus. Gamintojai patobulino „Subaru WRX STI“ modelį, kurį pavadino S208. Specialaus leidimo automobilių nuo konvejerio nuriedės viso labo 450 vienetų: 100 bus standartinių (galima rinktis „WR Blue Pearl“ arba „Crystal White Pearl“ kėbulo spalvas), o 350 bus vadinami „NBR Challenge“, pažymint sėkmingą „Subaru“ dalyvavimą Niurburgringo 24 valandų lenktynėse. Pastariesiems numatytos trys galimos kėbulo spalvos: be mėlynos ir baltos, kurios siūlomos standartiniam S208 modeliui, galima rinktis pilką „Cool Grey Khaki“. Nuo paprasto WRX STI automobilio S208 versija skirsis kompanijos STI („Subaru Tecnica International“) patobulintais priekiniais ir užpakaliniais „Bilstein“ amortizatoriais, 19 colių skersmens BBS gamintais aliuminio lydinio ratlankiais, 255/35R19 dydžio padangomis ir kitais subtiliais išorės bei vidaus dizaino sprendimais. Tačiau bene įdomiausia naujiena – po variklio gaubtu. 2 litrų darbinio tūrio turbokompresorinio variklio galia padidinta iki 329 AG (esant 7200 aps./min.), o sukimo momentas – iki 432 Nm (esant 3200-4800 aps./min.). S208 pirkėjai galės įsigyti tik su mechanine pavarų dėže. Vairas, aišku, dešinėje pusėje, kaip įprasta Japonijoje. Kita „karšta“ naujiena – tai taip pat Tekančios saulės šalies rinkai skirtas „BRZ STI Sport“. Šis užpakaliniais ratais varomas automobilis bus gaminamas 7 kėbulo spalvų, o „Cool Grey Khaki“ spalvos automobilių nuo konvejerio nuriedės tik 100 vienetų: visi jie bus parduoti, išrinkus pirkėjus loterijoje. Skirtingai nuo S208 modelio, „BRZ STI Sport“ vairuotojai galės rinktis mechaninę arba automatinę pavarų dėžę. Priklausomai nuo to, šiek tiek skirsis ir variklio galia: versijos su mechanine transmisija galia padidinta iki 207 AG (esant 7000 aps./min.), o „automato“ vairuotojams palikti standartinėje versijoje esantys 200 „arklių“. Nuo standartinės BRZ ši sportiška versija irgi skirsis subtiliais dizaino sprendimais, neleisiančiais supainioti, jog gatvėje – ne paprastas kupė, o riboto tiražo „STI Sport“.