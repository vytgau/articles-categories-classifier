Iki šiol pametus bent vieną numerio ženklo plokštelę reikėdavo perregistruoti automobilį. Nuo ateinančių metų ši tvarka keičiama. Netekus vienos iš dviejų numerio plokštelių vieną kartą bus išduodamas jos dublikatas. Tad automobilio savininkui ar valdytojui reikės sumokėti tik už jo pagaminimą, o ne perregistravimą. „Džiaugiamės dėl šių pokyčių, nes klientams, pametus numerio ženklo plokštelę, nebereikės kartoti registracijos procedūros. Tai leis ne tik sutaupyti mūsų klientams, bet kartu ir sumažės administracinė našta“, – sako valstybės įmonės „Regitra“ Veiklos departamento direktorius Darius Jurgutis. Keičiasi ir taksi bei istorinių automobilių numerio ženklų spalvos. Šiuo metu taksi numerio ženklų plokštelės yra geltonos spalvos, istorinių transporto priemonių – rudos. Įsigaliojus atnaujintoms taisyklėms jų spalvos bus pakeistos į baltą. Atsisakius specifinės spalvos plėvelių, tikėtina, jog atpigs gamybos kaštai ir tai leis sumažinti paslaugų kainas „Regitros“ klientams. Šiandien pirmieji 2 skaičiai istorinių numerių ženkluose turėtų nurodyti automobilio pagaminimo metus, tačiau kilmės dokumentuose dažniausiai naudojami modelio metai, kurie registracijos metu ir yra įrašomi į valstybinius numerius. Tai reiškia, jog skelbiami duomenys gali būti klaidingi. Beje, remiantis pasauline praktika, istoriniuose numeriuose nėra nurodomi gamybos metai. „Istorinių automobilių valdytojų pageidavimu, gamybos metai galėtų būti nurodomi vertintojų išduodamuose lipdukuose, kurie galėtų būti klijuojami ant kėbulo, gerai matomoje vietoje. Juk valstybinio numerio ženklai nėra automobilio puošmena, o tik jo identifikavimo priemonė“, – teigia D. Jurgutis. Pokyčiai laukia ir elektromobilių, kurie iki šiol buvo ženklinami su priekyje esančiu EV raidžių deriniu. Atsižvelgiant į didėjantį šių automobilių skaičių bei poreikį plėsti numerio ženklų derinių kombinacijas, nuo kitų metų bus naudojama tik E raidė ir bet kuri kita abėcėlės tvarka einanti raidė. Tokiais išskirtiniais numeriais bus žymimi ir hibridiniai automobiliai įkraunami iš išorės. Taksi, istoriniams bei elektra varomiems automobiliams išlieka tos pačios lengvatos dėl parkavimosi ir važiavimo A juosta. Kadangi istorinė transporto priemonė nėra skirta naudoti kasdienėms reikmėms, istorinius numerio ženklus turinčioms transporto priemonėms ir toliau bus taikoma atitikties lengvata registruojant. Remiantis lapkričio 24 d. duomenimis, šiuo metu Lietuvoje yra 601 įregistruotas elektromobilis. Tuo tarpu istoriniais numerio ženklais paženklintų automobilių yra 120, o taksi – 3567.