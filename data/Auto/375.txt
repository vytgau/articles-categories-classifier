Žinios iš patyrusių lektorių lūpų Kiekvieną savaitę į Kauno technikos kolegiją keliaujantys „KTK akademijos“ dalyviai šįkart turėjo retą galimybę iš pirmų lūpų išgirsti informaciją, kurią per daugelį metų praktikos ir darbo automobilių sporto pasaulyje sukaupė Lietuvoje žinomi autosporto profesionalai: LASF techninių reikalavimų komiteto pirmininkas Egidijus Janavičius, lenktynininkas Jonas Gelžinis bei „Fitness for race“ vadovas Mindaugas Pocius. „Džiugu matyti tokį kiekį susidomėjusių automobilių sportu žmonių. Labai tikiuosi, kad susidomėjimas neišblės. Smagu, kad „KTK racing division“ komanda organizuoja tokius užsiėmimus“, – kalbėjo E. Janavičius, per paskaitą moksleivius supažindinęs su techninio pasiruošimo ir būtino saugumo automobilių sporto varžybose svarba. Kad varžyboms automobilis turi būti paruošas idealiai – neabejoja nė vienas akademijos dalyvis. Tačiau kitas paskaitos lektorius M. Pocius priminė, jog ne mažiau svarbu yra paruošti ir patį save, kaip atletą bei vairuotoją.  „Labai džiugu kalbėti jauniems žmonėms, kurie nuoširdžiai domisi, yra aktyvūs, įsitraukę į užsiėmimus. Taip pat džiaugiuosi, kad dalyviai iniciatyviai prisijungė prie paskaitos metu organizuoto žaidimo. Laikas tiesiog ištirpo, norėjosi jo daugiau“, – kalbėjo M. Pocius. Apie technikos paruošimą bei fizinės sveikatos svarbą daugiau sužinoję moksleiviai su nekantrumu laukė ir dar vieno lektoriaus – žinomo lenktynininko J. Gelžinio žodžio. Vienas garsiausių žiedinių lenktynių pilotų šalyje jaunimui atvertė visas savo patirties kortas ir papasakojo, koks lenktynininko vaidmuo komandoje ir kaip ši profesija atrodo pirmuoju asmeniu. „Džiaugiamės galėdami bendradarbiauti su Kauno technikos kolegija. Man paliko didelį įspūdį tai, kad čia yra tiek daug žmonių, susidomėjusių automobilių sportu“, – kalbėjo J. Gelžinis. Paskaitos metu taip pat buvo pasveikinti ir „KTK akademijos“ viktorinos laimėtojai. Viktorinoje dalyvavę moksleiviai turėjo kuo tiksliau atsakyti į klausimus, aprėpiančius lenktyniavimą, techninę lenktynių pusę, saugumo reikalavimus, varžybų organizavimą bei teisėjavimą. Teorines žinias taikys praktikoje Įgytas teorines žinias „KTK akademijos“ moksleiviai jau netrukus galės pritaikyti ir praktikoje. Būrys jaunuolių ruošiasi važiuoti į kartodromą, kuriame turės pademonstruoti savo įgūdžius ir meistriškumą. „Varžysimės mūsų partnerių ir gerų bičiulių kartodromo „Kartlandas“ organizuojamose varžybose, kurių metu dalyviams bus keliamas uždavinys susikoncentruoti į trasą, pasirinkti optimalias trajektorijas bei, žinoma, užfiksuoti geriausią įveikto lenktynių trasos rato laiką. Mes tikrai tikime tuo, ką darome, ir manome, kad tai yra pagrindas mūsų jaunajai automobilių sporto kartai“, – sakė šį projektą inicijavusios Kauno technikos kolegijos autosporto komandos „KTK racing division“ vadovas Povilas Bonkevičius.