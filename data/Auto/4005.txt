Per praėjusius metus užfiksuotas 471 atvejis, kai bandyta papirkti policijos pareigūnus. Imuniteto valdybos vadovai įsitikinę – korupciją beveik pavyko pažaboti. Kaip kelių policininkai atsispiria pagundai paimti siūlomus pinigus, kai jų atlyginimai nėra labai orūs, o prieš akis paskleidžiamos kelios šimtinės? „Vis tiek galvoji apie ateitį, negyveni ta diena. Galvoji apie savo šeimą ir ateitį. Gali vieną dieną džiaugtis, o vakare – nebesidžiaugti“, – sako Donatas Jaraminas, Lietuvos kelių policijos tarnybos Specialios paskirties skyriaus specialistas. Nuo dviejų eurų iki keleto tūkstančių. Tokios sumos per praėjusius metus buvo siūlomos kelių policijos pareigūnams. Faktai rodo, kad pinigai įprastai tiesiog įdedami tarp dokumentų, į tarnybinio automobilio daiktinę arba net įkišami pareigūnams į kojines. Lietuvos kelių policijos tarnybos Specialios paskirties skyriaus viršininkas Tadas Juozumas sako, kad apie 80 proc. bandančių papirkti policijos pareigūną būna neblaivūs: „Dėl kokių pažeidimų vairuotojai nori išsipirkti? Dėl vairavimo išgėrus ir greičio viršijimo. Tokie pažeidimai numato teisių atėmimą.“ Stambiausias praėjusių metų kyšis – 3310 eurų. Jis pareigūnui buvo tiesiog įbruktas į tarnybinės striukės kišenę. Įteikęs brangią dovaną, neblaivus ir teisės vairuoti neturintis jaunuolis visiems įvykio liudininkams pasiūlė išsiskirstyti. Pasitaiko istorijų, kai pareigūnus bandoma papirkti ne banknotais, o ir širdį veriančia rauda. Kai nėra pinigų, o išsisukti itin norisi, siūlomi daiktai arba paslaugos: mobilieji telefonai, žiedai, automobilių remontas, kebabai, ananasai ar net malkos. Švietimas, socialinės akcijos, korupcijos priemonių planai, vaizdo registratorių įrengimas automobiliuose, pareigūnų kontrolė ir griežtos bausmės. Visai tai, pasak policijos vadovų, lėmė, kad šiandien pareigūnai yra kur kas atsparesni kyšiams. Bet kodėl dėl vis dar duodamų kyšių pirštu baksnojama į vairuotojus? Per penkerius metus iš viso užfiksuota virš 4 tūkst. bandymų papirkti. Vaizdžiai tariant, tai lyg mažo Lietuvos miestelio gyventojai, visi iki vieno patraukti baudžiamojon atsakomybėn. Pats korupcijos pikas buvo 2013-ieji, kai užfiksuota apie tūkstantis bandymų papirkti. Su kyšininkavimu kovojantys policijos vadovai griebiasi ir nestandartinių priemonių, pavyzdžiui, siekia, kad šioje tarnyboje 50 proc. darbuotojų sudarytų moterys. Plačiau žiūrėkite reportaže. 