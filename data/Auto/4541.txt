„Paradoksalu, bet ilgametės tendencijos rodo, kad pačios avaringiausios dienos yra net ne prieš, bet per šventes. Panašu, kad daugelis lietuvių jas leidžia ne namuose su šeima, bet kelyje ir prekybos centruose“, – sako BTA Ekspertizių skyriaus vadovas Andrius Žiukelis. Jo teigimu, situaciją apsunkina tai, kad keliuose bei prie didžiųjų prekybos centrų pagausėja impulsyvių, kantrybę praradusių ir skubančių vairuotojų. „Didžiųjų prekybos centrų prieigos, stovėjimo aikštelės tampa pagrindine eismo įvykių vieta. Čia dar prieš šventes avaringumas išauga 15 proc., o per šventes pasiekia apogėjų. Todėl besitikintiems, kad per šventes miestas ištuštės, o eismo intensyvumas aprims, siūlau nebūti tokiems optimistiškiems“, – teigia specialistas. Statistika rodo, kad dažniausiai į eismo įvykius prieškalėdiniu ir kalėdiniu laikotarpiu patenka 18-25 metų asmenys, taip pat moterys, o vyrai patenka į 20 proc. mažiau eismo įvykių. Anot psichologo Mariaus Daugelavičiaus, tokie duomenys iliustruoja ir patvirtina visuomenėje vyraujančius stereotipus bei įsitvirtinusius lyčių vaidmenis. „Vyresni žmonės labiau linkę planuotis laiką, nusistovėjusi jų ir šeimos kasdienybės rutina, todėl ir šventėms jie ruošiasi iš anksto. Tai pasakytina ir apie tuos, kurie turi mažų vaikų. Tuo tarpu jauniems žmonėms būdingas optimistinis impulsyvumas, manymas, kad vis tiek viską spėsiu ir be didelių planavimų. Deja, tai ne visada pavyksta, kyla stresas, įtampa, kuri neišsisklaido vos sėdus už vairo – veikiau priešingai“, – teigia psichologas. Pasak jo, tai, kad į eismo įvykius dažniau patenka moterys, rodo ne apie jų vairavimo įgūdžius, bet nusistovėjusius lyčių vaidmenis. „Tokia statistika iš esmės patvirtina, kad būtent moterims Lietuvoje dažniausiai tenka rūpintis ne tik dovanomis, vaikų parengimu šventėms darželiuose ir mokyklose, bet ir bendra švenčių ruoša nuo namų dekoracijų iki šventinio stalo. Natūralu, kad esant tokiai situacijai jos šiuo metų laiku dažnesnės prekybos centrų lankytojos“, – aiškina M. Daugelavičius. Anot A. Žiukelio, pagrindinės eismo įvykių priežastys – saugaus atstumo nesilaikymas, važiavimo krypties keitimas, pirmumo taisyklų nepaisymas bei neatsargus manevravimas. „Situacija kažkiek priklauso ir nuo oro sąlygų, tačiau pagrindinis veiksnys – skubėjimas, nekantrumas. Vieni lekia pabaigti darbus, kiti ieško dovanų artimiesiems ar draugams. Žmonės pameta galvas ir pamiršta, kad prie vairo vairuotojai pirmiausia ir turi būti vairuotojais, o ne Kalėdų seneliais“, – sako A. Žiukelis. Tokios skubos pasekmės – nemaloni „dovana“ sau: naujas automobilio žibintas ar perdažytas buferis. Pasak jo, pagrindinė taisyklė tokiu metų laiku – kelionėms skirti daugiau laiko nei įprastai tai užtruktų. „Jei žinote, kad, tarkime, iš darbo į namus važiuojate pusvalandį, tikėtina kad dabar tai užtruks bent valandą. Žinoma, labai priklauso, kur važiuojate, kuriuo metu, netgi kuria kryptimi. Kai reikia pasiekti kurį nors didesnį prekybos centrą, arba bent jau kirsti tas gatves, kuriose jie įsikūrę, tai kelionės laikas gali pailgėti ir kelis kartus“, – teigia draudimo bendrovės atstovas. Psichologo M. Daugelavičiaus teigimu, prieššventinio chaoso keliuose išvengti galima tik vienu atveju – planuojant viską iš anksto ir į tokias situacijas nepatenkant. O jei jau „strigote“ kalėdinėje spūstyje, belieka apsišarvuoti geranoriškumu ir kantrybe.