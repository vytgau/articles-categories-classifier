Ir tai dar ne viskas: o kaip jums mintis apie miniveną, užsilipusį ant kitų minivenų? Taip klausia portalas jalopnik.com, negalėdamas atsistebėti amerikiečių akims neįprastais sovietų laikų kadrais. Šis filmukas primena reklamą – labai labai ilgą reklamą, kurios pagrindinis veikėjas yra 1976-1997 metais Rygoje gamintas automobilis „RAF-2203 Latvija“, puikiai pažįstamas ir vyresnio amžiaus lietuviams. Šio miniveno širdis – 2,4 litro „GAZ-24 Volga“ variklis, įkurdintas tarp priekinių sėdynių. Portale pateikiamos šmaikščios pastabos apie automobilį, stebimasi jo salonu. Filmukas prasideda iškalbingu žodžiu – „Soyuz“ (liet. Sąjunga). Jis tarsi laiko mašina mus perkelia į laikmetį, kai dėjosi tokie ir dar keistesni dalykai, tęsia jalopnik.com. Tiesą sakant, kartą pažiūrėjus šį filmuką, jo pamiršti neįmanoma – juk jis apie vairuojantį vaiką! Tikrų tikriausia aukščiausios kokybės sovietinė beprotybė. Galite nedėkoti – mėgaukitės reginiu.