Pirmasis įvykęs čempionato etapas džiugino ne tik geru oru, bet ir lenktynėse dalyvaujančių merginų skaičiumi – joms sportinio azarto nesumažino net ir šeimos šventės ar artėjantys egzaminai, rašoma pranešime žiniasklaidai. Penktadienį savo vestuves su kitu motociklų sporto entuziastu Žilvinu Paškevičiumi atšventusi Greta Kulagina, šeštadienį kartu su antrąja puse suko ratus trasoje. Paskatinta komandos draugų, paskutinę minutę čempionate startavo ir Elvyra Bogačiova. Tiesa, ši sportininkė lenktynėse startavo rikiuotės gale: paskutinę minutę pasidavusi sportiniam azartui ir sugalvojusi startuoti čempionate, ji jau buvo praleidusi kvalifikaciją. Čempionate – gausios „Pretendent“ dalyvių pajėgos „Pretendent“ įskaitoje startui rikiavosi net 27 čempionato dalyviai, tarp kurių – ne viena ir ne dvi naujokų pavardės. Šios klasės kvalifikacijoje geriausią rezultatą parodė ir „pole“ poziciją užsitikrino Arvydas Valaitis, „Nemuno žiedo“ trasą įveikęs per 1:18.203 minutės. Iškart už jo starto tiesiojoje lenktynėms rikiavosi Raimundas Skaisgiris, nuo komandos draugo atsilikęs vos keliomis sekundės dalimis (greičiausiasis jo nuvažiuotas ratas kvalifikacijoje – 1:18.206 minutės). Abu sportininkai atstovauja naujam „Road Hogs“ klubui. Trečioji vieta starto rikiuotėje priklausė dar vieno naujo klubo, „Kėdainių motocentro“, atstovui Tomui Saltonui: jo geriausias pademonstruotas laikas buvo 1:19.806 minutės. Galiausiai, pasiekus finišą lenktynėse, lyderiai išliko tie patys. „Pretendent C600“ grupėje lyderiu išliko A. Valaitis ir jo „Honda cbr600rr“ motociklas, antroji vieta teko Donatui Budreikai kartu su „Kawasaki ZX6R“, atstovaujančiam „Moto 20“ komandai, o trečiąja vieta džiaugėsi Egidijus Jankauskas, lenktyniaujantis tokios pačios markės motociklu. „Pretendent C1000“ įskaitoje pirmoji vieta teko „Suzuki GSXR 1000“ motociklu lenktyniaujančiam R. Skaisgiriui, antroji – T. Saltonui ir jo „Yamaha R1“, o trečiąją podiumo vietą šiame etape užsitikrino Alvydas Sereika, Lietuvos čempionate lenktyniaujantis „Honda cbr 1000 rr“ motociklu ir atstovaujantis tam pačiam klubui, kaip ir T. Saltonas. „Superbike“ įskaitoje – kova iki paskutinių metrų B600, B1000 įskaitose startavo daug lenktynininkų, praeitą sezoną dar besivaržiusių „Pretendent“ klasėje: panašu, kad Lietuvos motociklų sporto entuziastai ne tik suka ratus trasose, bet mokosi ir greitėja. Vienu važiavimu lenktynėse buvo galima išvysti B600, B1000 ir „Superbike“ dalyvius. Starto rikiuotėje kvalifikacijų metu „pole“ poziciją užėmė Lietuvos čempionato senbuvis Evaldas Mikutis su „Kawasaki“ motociklu, dalyvaujantis „Superbike“ įskaitoje („Moto 20“ komanda): jo kvalifikacijoje geriausias parodytas laikas buvo 1:13.966. Starto rikiuotėje lenktynėms už jo iš karto rikiavosi toje pačioje klasėje dalyvaujantis Tomas Januška („ATV monstrai“ komanda) su „Kawasaki zx10r“ motociklu, o trečioji starto vieta lenktynėse teko Aldui Rasteniui su „Kawasaki ZX6R“ motociklu, atstovaujančiam „Bikeparts RT“ komandai. Šis lenktynininkas Lietuvos plento žiedo čempionate taškus renka B600 klasėje.  Šiose lenktynėse „Superbike“ įskaitos dalyviai kovojo iki paskutinių metrų. T. Januška intensyviai vijosi savo pagrindinį konkurentą E. Mikutį, tačiau aplenkti nepavyko. Tiesa, jam pavyko pademonstruoti geriausią šio čempionato etapo rezultatą: lenktynininkas Kačerginės „Nemuno žiedo“ trasą įveikė vos per 1:12.761 minutės. B600 įskaitoje pergalę šventė Evaldas Štrapėla, praeitais metais dar dalyvavęs „Pretedent“ įskaitoje. Jis naujoje klasėje taškus savo komandai „Navas racing club“ renka lenktyniaudamas „Honda cbr600rr“ motociklu. Antrasis liko Tauras Norkūnas („ATV monstrai“ komanda) su „Yamaha R6“. Tuo tarpu, puikų laiką kvalifikacijoje pademonstravusiam A. Rasteniui, antrame lenktynių rate kovojant su „Superbike“ įskaitos sportininkais, teko pasitraukti iš lenktynių. B1000 įskaitoje pergale džiaugėsi Mantas Andriukaitis, kartu su savo „Honda cbr1000“ motociklu atstovaujantis „Navas racing club“ komandai, jam už nugaros liko Mantas Živatkauskas, lenktyniaujantis tokio pačio modelio technika, kaip ir lyderis, o trečioji vieta šioje įskaitoje teko Sergejui Busko ir jo „Kawasaki zx10r“.