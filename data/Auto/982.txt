Ekspertų teigimu, itin pavojingos nereguliuojamos sankryžos, jose pradedantiesiems vairuotojams kyla daugiausiai iššūkių. „Būtina atidžiai įvertinti, ar saugu kirsti sankryžą, įvažiuoti tiek, kad būtų pakankamas matomumas apžvelgti situaciją ir priimti teisingą sprendimą. Papildomai verta paminėti, jog nereguliuojamose sankryžose atliekamas posūkis į kairę yra sudėtingas dėl to, nes yra rizika suklysti vertinant priešais atvažiuojančio automobilio greitį bei atstumą, todėl labai svarbu nepriimti skuboto sprendimo ir nesukelti pavojaus tiek sau, tiek kitiems eismo dalyviams“, – sako „Regitros“ generalinio direktoriaus pavaduotojas Saulius Šuminas. Dar viena svarbi taisyklė – neužblokuokite eismo sankryžoje. Važiuokite į sankryžą tik tada, jei ji yra laisva arba jei galima stabtelėti niekam netrukdant jos viduryje. Kartais taip pat gali tekti trumpam sustoti pėsčiųjų perėjoje arba ant kertamo dviračių tako, pavyzdžiui, kad būtų galima geriau įvertinti situaciją sankryžoje. Tačiau toks vairuotojo veiksmas negali trukdyti pėstiesiems ar dviratininkams. Anot S. Šumino, reguliuojamose sankryžose taip pat reikėtų būti atidiems. „Reguliuojamos sankryžos yra saugesnės, tačiau ir jose nereikia prarasti dėmesingumo. Sankryžoje sukant į kairę ar į dešinę, svarbu pasirinkti tinkamą eismo juostą prieš manevrą, atliekant jį ir po jo bei netrukdyti ir nesukelti pavojaus greta važiuojančiai transporto priemonei. Tai labai aktualu atliekant posūkį, kuomet kelio ženklai ar ženklinimas leidžia atlikti šį manevrą iš dviejų eismo juostų“, – teigia S. Šuminas. Artėjant prie sankryžos, kurioje jūs turite pirmumo teisę, reikia pagal aplinkybes sumažinti greitį. Tai svarbu tam, kad jus pastebėtų kiti eismo dalyviai, turintys jus praleisti. O šalutiniu keliu artėti prie sankryžos reikia taip, kad pirmumo teisę turinčiam vairuotojui nekiltų abejonių, ar jis bus praleistas. Prie sankryžos reikia artėti ir per ją važiuoti atsakingai ir saugiu greičiu. Pasirinktas greitis yra tinkamas, jeigu bet kokiomis aplinkybėmis bus galima laiku praleisti pirmumo teisę turinčius eismo dalyvius, o taip pat paisyti šviesoforo signalų ir kelio ženklų. Kiekvieną antradienį „Regitros“ „Youtube“ bei „Facebook“ paskyrose pasirodo po vieną vaizdo klipą apie pageidaujamą vairuotojų elgesį prie vairo. Tai tarsi nuotolinės vairavimo pamokos ne tik pradedantiesiems, tačiau ir ilgą vairavimo patirtį turintiems vairuotojams.