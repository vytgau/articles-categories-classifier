„Privalome būti itin akyli“ dėl milijardieriaus Li Shufu investicijos, laikraščiui „Stuttgarter Zeitung“ sakė ministrė. „Daimler“ penktadienį patvirtino, kad Li Shufu nusipirko 9,69 proc. kompanijos akcijų už maždaug 7,2 mlrd. eurų ir tapo stambiausiu bendrovės akcininku. Šio sektoriaus analitikai mano, kad naujas aktyvesnis stambus akcininkas gali iš pradžių erzinti kompanijos vadovus, tačiau galiausiai gali paspartinti „Daimler“ perėjimą prie elektrinių ir hibridinių bei internetu sujungtų automobilių gamybos. „Daimler“ darbuotojų atstovai kompanijos valdyboje taip pat sako akylai stebėsiantys Li Shufu planus ir ginsiantys gamyklas ir darbuotojus Vokietijoje. „Tikimės, kad Li Shufu susidomėjimas „Daimler“ yra ilgalaikis ir jis nori toliau vystyti mūsų kompaniją ir bendradarbiauti su darbuotojais“, – nurodoma darbuotojų atstovų pareiškime. Kai kurie politikai kinų investicijas vertina platesniame kontekste. Europos šalys yra atviresnės investicijoms iš užsienio nei Pekinas, kuris jas riboja. Vokietija yra „atvira ekonomika, kuri sveikina investicijas, jeigu jos atliekamos laikantis rinkos principų“, verslo dienraščiui „Handelsblatt“ duotame interviu sakė B. Zypries. Tačiau Vokietijos atvirumu „neturėtų būti naudojamasi kaip vartais kitoms šalims įgyvendinti savo pramoninės politikos interesus“, perspėjo ministrė. „Handelsblatt“ praėjusią savaitę skelbė, kad Berlynas tikisi blokuoti Kinijos kompanijos „State Grid Company of China“ (SGCC) planus investuoti į elektros energijos Vokietijos šiaurės rytuose tiekiančią kompanija „50Hertz“. Vokietijos ministrai pernai sutiko išplėsti vyriausybės galias prižiūrėti užsienio kompanijų planuojamus šalies įmonių perėmimus, ypač jeigu tokios įmonės veikia sektoriuose, susijusiuose su kritine infrastruktūra.