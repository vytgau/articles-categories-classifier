Norint išbandyti jėgas aukščiausioje, „A“ lygoje – Lietuvos ralio čempionate drauge su pačiais greičiausiais ir stipriausiais ralio meistrais primygtinai rekomenduojama bent porą sezonų pasisukioti „B“ lygoje, itin patrauklaus formato ralio sprinto varžybose. Pastarosiose dalyviams reikia įveikti gerokai trumpesnį lenktynių maršrutą, nei „A“ lygos atstovams. Nepaisant mažesnio kilometražo, čia technikai keliami beveik tokie pat aukšti saugumo reikalavimai. Tuo tarpu „C“ lyga – Lietuvos mini ralio čempionatas (LMRČ) – skirtas, norintiems su savo kasdieniu automobiliu startuoti varžybose, rengiamose pagal klasikinio ralio principus. Saugos lankai čia neprivalomi, tereikia turėti šalmus ir techniškai tvarkingą mašiną. Pirmas 2017 metų mini ralio serialo etapas įvyks gegužės 27 dieną Kaune. Mini ralio projekto startas Tradiciškai šis mėgėjų ralis būna sudarytas iš daugybės sąlyginai trumpų greičio ruožų, kurių pagrindas slalomo bei greituminio slalomo rungtys. Viskas vyksta įvairiose aikštelėse arba miesto gatvėse. Įveikus vieną greičio ruožą, pagal kelio knygą važiuojama kito link ir t.t. Vairuotojui kelią rodo šturmanas, gavęs į rankas kelio knygą. Viskas panašiai kaip ralyje, tik sumažintu formatu. Tai puiki terpė pradedančiajam lenktynininkui pažinti ralio ypatumus. Dalyvių technika – nuo visiškai standartinių iki minimaliai patobulintų automobilių. Tiesa, lyderiai savo mašinas paprastai būna patobulinę tiek, kiek tik leidžia taisyklės. Pradedant raliu „Kaunas-2017“ – tai bus Mini ralio projekto startas, pirmasis etapas iš penkių. Anksčiau „C“ lygos varžybos buvo rengiamos kaip Lietuvos automobilininkų sąjungos (LAS) taurė, kuri gyvavo nuo 2007 metų – dešimtmetį. Per tą laiką varžybose sudalyvavo apie 1100 žmonių. Startuosiantis naujasis projektas – Lietuvos mini ralio čempionatas – įtrauktas į oficialų Lietuvos automobiliū sporto federacijos (LASF) kalendorių, lyginant su LAS taure pasikeitė nežymiai, tačiau tapo aiškesnis, rimtesnis. Anksčiau šio formato varžybose buvo rengiama daugiau papildomų rungčių, t. y. ne vien tik greituminės. Buvo tikslaus važiavimo bei važiavimo pagal laiko normą rungtys. Mini ralyje to nebeliko.  Organizatoriams tapo privaloma paruošti ne mažiau 18 km ilgį sudarančius greičio ruožus, anksčiau užteko 16 km. Taip pat atsirado kelios papildomos klasės. Kaune bus visko Pirmojo Lietuvos mini ralio čempionato etapo „Kaunas-2017“ organizatoriai VŠĮ „Kauno autoklubas“ dalyviams paruošė 110 km ilgio trasą, kurioje 23 kilometrai bus paversti greituminėmis rungtimis, suskirstytomis į 15 greičio ruožų. Nors trasos danga – vien tik asfaltas, kai kurios aikštelės užneštos dulkėmis bei smėliu, todėl važiuoti būtina maksimaliai susikaupus. Dalis greičio ruožų bus tokie pat, kokius sportininkai įveikė praėjusiais metais, bet bus ir visiškai naujų, dar nė karto nevažiuotų atkarpų. Varžybų direktorius Aleksandras Dainys taip apibūdino greičio ruožų specifiką: „Bus visko. Bus galimybė ir paspausti akceleratoriaus pedalą, ir sukiojant vairą išbandyti raumens tvirtumą. Varžybų pradžia bus kaip apšilimas, vidurys – greitas, o pabaiga – techniška.“ Dalyvių gausa Iki gegužės 19-os dienos organizatoriai sulaukė 61 paraiškos, kai tuo tarpu maksimalus galimas dalyvių skaičius – 70. Taigi didžioji dalis vietų užpildyta. Tikėtina, kad iki gegužės 24 dienos, kuomet bus visiškai sustabdyta registracija – vienas kitas dalyvis dar pateiks paraišką. Be to, į šias mini ralio varžybas laukiama atvykstančių ir 5 ekipažų iš užsienio. Dalyvių technikos parkas labai įvairus, o pagal skirtingus kriterijus (automobilio variklio darbinis tūris, varomų ratų skaičius) dalyviai bus suskirstyti į 11 įskaitų. Taip pat bus atskira renginio rėmėjų įskaita. Dalyvių aktyvumas rodo tokių varžybų patrauklumą ir reikalingumą. Be to, tai yra laiptelis, žengiant B ar net A lygos varžybų link. Prisideda ir savivaldybė „Kauno autoklubas“ tokio formato renginį organizuoja antrą kartą, o šį projektą iš dalies finansuoja Kauno miesto savivaldybės programa „Iniciatyvos Kaunui“. „Antrą kartą organizuoti tokio tipo varžybas yra lengviau, bet darbų daugiau, kadangi stengiamės sau kelti didesnius iššūkius, pakeliant renginio kartelę į šiek tiek aukštesnį lygį, ištaisant anksčiau pastebėtas klaidas ir padarant jį dar patrauklesnį tiek dalyviams, tiek žiūrovams. Smagu, kad tokio tipo varžybos įgauna vis daugiau susidomėjimo, o jas palaiko ir Kauno miesto savivaldybė“, – sakė A. Dainys. Suorganizuoti tokias varžybas nėra lengva. Be to, visuomet norisi atrasti tokias vietas, kur dar nebuvo lenktyniauta. Pasiruošimas joms prasideda dar rudenį, o darbas vis labiau artėjant varžyboms tik intensyvėja. Mini ralio etapo „Kaunas-2017“ organizacinį pagrindą sudaro penki žmonės. Varžybų metu trasoje dirbs keturios teisėjų brigados, sudarytos iš penkių narių. Taip pat prie projekto prisidės ir daug savanorių, padėsiančių įvairiose srityse. Iš viso tai bus apie 50 žmonių komanda. Renginio metu greičio ruožuose akimirkas fiksuos fotografai, filmuotojai, į dangų bus pakeltas dronas. Varžybas komentuos Ronaldas Rutkauskas. Kaip įprasta mini ralio pabaigoje lauks nugalėtojų pagerbimas ir apdovanojimas. Specialų taurių komplektą gaus vienas ekipažas, greičiausiai įveikęs „Eolto“ greičio ruožą. O atskirų įskaitų nugalėtojai bus apdovanoti ne tik taurėmis, bet ir papildomais prizais, kuriais visuomet pasižymi „Kauno autoklubo“ organizuojami autosporto renginiai. Žiūrovams renginys nemokamas. Gegužės 27 dienos mini ralio „Kaunas-2017“ tvarkaraštis: 10.00 val – Startas Rotušės aikštėje 10.20 val – GR 1/3, Dariaus ir Girėno aerodromas 10.40 val – GR 2/4, Europos pr. 27 11.40 val – GR 5/6, Marijampolės pl. 20 12.30 val – GR 7/11/15, Brastos g. 8 13.00 val – Servisas, „Melga“, Taikos pr. 127D 14.20 val. – GR 8/12, V. Krėvės pr. 112 14.50 val. – GR 9/13, Kauno automobilių turgus 15.40 val. – GR 10/14, Žemaičių pl. 65 18.20 val. – Finišas (Prekybos centras „Savas“).