Ką pirmiausia turi padaryti į transporto spūstis nuolat patenkantis miestietis? Nuolat sekti transporto srautą. Pavyzdžiui, „Google Maps“ įsijungti žymę „Traffic“ ar įsidiegti programėlę „Waze“. Tai padės sekti galimas „kamščių“ susidarymo vietas. Nesistenkite karštligiškai aplenkti O ką daryti patekus į transporto spūstį? Tikrai neverta stengtis karštligiškai aplenkti kitų eismo dalyvių. Pavojingas manevravimas suerzins kitus vairuotojus, o jūs ne tik sudeginsite daugiau degalų, bet ir rizikuosite sukelti avarinę situaciją. „Manevrai jums galbūt ir padės laimėti 15-20 sek., bet vargu, ar tos sekundės leis kažka išlošti. Įsitempę būsite jūs, įsitempę bus ir kiti eismo dalyviai“, – sako Nerijus Paketūras, transporto skelbimų portalo Autogidas.lt projekto vadovas. Pasak jo, jeigu važiuojate pagrindiniu keliu ir iš šalikelės bando įsukti kiti automobiliai, verta pasinaudoti taisykle, pagal kurią kas antras automobilis turi įleisti po vieną automobilį iš šalikelės. „Toks vairuotojų tarpusavio supratimas paspartina bendrą transporto srauto judėjimą. Tiesa, piktnaudžiauti tokiu „gerumu“ neverta. Jei važiuojate paskutinis arba judėjimas yra pakankamai greitas, staigus stabdymas ir noras iš šalikelės įleisti automobilį gali baigtis avarine situacija. Todėl reikia stengtis judėti tolygiai, laikytis atstumo nuo priekyje esančio automobilio. Taip palaikysite nedidelį judėjimą, taupysite degalus ir turėsite progos įleisti kitą automobilį ar pats manevruoti į kitą juostą“, – pataria lengvųjų automobilių rinkos ekspertas. Įvertinkite alternatyvų maršrutą Viena iš klaidų, kurias daro vairuotojai, yra ta, jog pastebėję besiformuojančią spūstį, jie visais įmanomais būdais – lenkdami ir sukinėdamiesi – stengiasi iš jos ištrūkti. Tačiau taip, kaip jūs, galvoja dar du trečdaliai eismo dalyvių. Tokie staigūs posūkiai gali sukelti avarines situacijas, paskatinti didesnę spūstį, priversti jus dar labiau nervintis. „Jei jau pastebite, ar numanote, kad konkrečioje kelioje atkarpoje gali būti spūstis, visada turėkite alternatyvų planą ar maršrutą. Formuojantis spūsčiai visada galima išsukti iš kelio, užsukti į degalinę prisipilti degalų, nuvalyti langus arba pasitikrinti oro slėgį padangose. Prie eismo piko mieste galima priderinti ir apsipirkimus parduotuvėje“, – pasakoja N. Paketūras. Žinoma, efektyviausias būdas nepatekti į spūstį, išvengti kelionės 7.30-8.45 val. ir 16.45-18.30 val. laiku. Tokiu laiku mieste būna daugiausiai spūsčių. Tad svarbu planuoti laiką, skirti jį kitiems darbams nuveikti, kitaip išnaudoti savo darbotvarkę. Neverta pamiršti ir šventinių dienų bei oro sąlygų. Jeigu prognozuojamas šiltas ar saulėtas savaitgalis, be abejo, jau nuo 16 iki 19 val. bus didelis eismas iš miesto, o sekmadienį, tikėtina, bus didelis eismas atgal į miestą. Neužtverkite kelio Patekus į spūstį, elkitės ramiai ir nesistenkite sukelti diskomforto kitiems eismo dalyviams. Jūs esate sąjungininkai, esate toje pačioje situacijoje, tad elkitės pagarbiai. „Stojant priešais šviesoforą kelių eismo juostų kelyje, atkreipkite dėmesį į tai, kokiomis kryptimis galima judėti iš konkrečios juostos. Jeigu jūs judate tiesiai galbūt neverta užtverti juostų į kairę arba dešinę kitiems eismo dalyviams – suteikti jiems galimybę greičiau judėti“, – pataria N. Paketūras. Piko metas reiškia ne tik daugiau automobilių kelyje, bet ir daugiau pėsčiųjų. Spūsčių metu labai svarbu stebėti ir pėsčiųjų perėjas, kadangi už kitose juostuose esančių automobilių galima nepastebėti pėsčiųjų. Komunikuokite su kitais vairuotojais Be abejo, vienas iš svarbiausių elementų spūstyje yra bendravimas tarp vairuotojų. Yra daug nerašytų taisyklių ar bendrai naudojamų įpročių, kurie leidžia vairuotojams nebyliai komunikuoti. Pavyzdžiui, iš anksto rodomi posūkiai. Taip pat nesunkiai galima palaikyti akių kontaktą su kitu vairuotoju, paprastas galvos linktelėjimas jau yra bendravimo signalas. Staigiai stabdant, verta sekti galinio vaizdo veidrodėlį ir įsitikinti, ar už jūsų važiuojantis vairuotojas tikrai pastebėjo stabdymą, ar yra saugiu atstumu nuo jūsų. Automobilių rinkos eksperto teigimu, transporto spūsčių padėtų išvengti išmaniai veikiantys šviesoforai, kurie įvertindami eismo srautą „reguliuoja“ žalios ar raudonos šviesos trukmę. Taip pat yra paskaičiuota, kad jei visi spūstyje esantys automobiliai laikytųsi vienodo, pakankamai didelio atstumo, tai galėtų judėti be sustojimų ir gerokai greičiau. „Kol kas spūstyse veikia žmogiškasis faktorius, tad kol gatvėse nevažinės autonominiai automobiliai, sklandaus sutarimo vargu, ar pavyks pasiekti“, – sako N. Paketūras.