Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2007 m. „Nissan Qashqai“: teisingas gamintojo pasirinkimas Pasirodžius „Qashqai“ modeliui, iš „Nissan“ kompanijos daržinės tarsi papūtė gaivus naujoviškumo vėjo gūsis. Šis automobilis tapo ne tik puikiai perkamas, bet, kaip parodė mūsų ilgalaikis testas, yra gana patvarus ir praktiškas. Šalia „Auto Bild“ redakcijos galima pamatyti įvairiausių automobilių, pavyzdžiui, pačių naujausių BMW ar sportinių „Audi“. Vis dėlto daugumą naujų automobilių pirkėjų labiau domina pigesni ir praktiškesni automobiliai. Vienas tokių – „Nissan Qashqai“. Šis japoniškas SUV Europoje debiutavo 2007 m. pabaigoje ir vos spėjęs pasirodyti buvo pavadintas praktiškumo karaliumi. Visi redakcijos darbuotojai buvo juo sužavėti. Šio ilgalaikio testo dalyvio populiarumui nepakenkė net nestandartinis pavadinimas „miesto klajoklis“. „Qashqai“ vardas pasiskolintas iš klajoklių genties, gyvenančios Pietų Irano dykumoje. Pasirinkusi šį pavadinimą „Nissan“ kompanija, matyt, norėjo pasakyti, kad „Qashqai“ tinka važiuoti įvairiausiomis sąlygomis, įskaitant ir nesudėtingą bekelę. Aišku, tai didelis privalumas. Tačiau perkantiems šį kompaktinį SUV už važiavimą bekele kur kas svarbesnės kitos šio modelio savybės: tinkamumas kasdienei eksploatacijai ir funkcionalumas. Be to, nedera pamiršti ir šiuolaikiško dizaino, kuris automobilį padaro visai ne panašų į griozdišką dėžutę. Reikia pripažinti, kad „Qashqai“ – išties įdomus modelis. Perkamiausias koncerno modelis Mūsų „maratono“ dalyvio vidaus matmenys labai panašūs į įprastų kompaktinių automobilių. Skirtumas tik tas, kad „Nissan“ aukščiau sėdima. Ar matomumas yra geras į visas puses? Deja, ne. Kelią prieš save matome lyg ant delno, o pro galinį stiklą jis ribotas. Tačiau pirkėjams tai nėra didelis trūkumas, nes „Qashqai“ jau treti metai geriausiai perkamas „Nissan“ modelis. Pirmieji įrašai ilgalaikio testo dienoraštyje vien tik teigiami. Gerai atsiliepta ir apie pakankamai ekonomišką benzininį variklį, ir apie erdvų saloną – jis patogus, paprastas ir išsiskiria geros kokybės apdailos medžiagomis. Vidutinės šio miesto klajoklio degalų sąnaudos testuojant siekė 9,5 l/100 km. Jei turėsime galvoje tą faktą, kad „Nissan Qashqai“ automobiliu dažnai buvo tiesiog „skraidoma“ Vokietijos greitkeliuose, galime drąsiai tvirtinti, kad tai dar ir ekonomiška mašina. Vairuotojai atkreipė dėmesį, kad aukštesnė sėdėjimo padėtis prie vairo ir komfortiškai suderinta pakaba – tai didžiuliai šio SUV privalumai. O kokie trūkumai? Didžiausias jų, pasak redaktorių, įkyrus signalas, kuris įsijungdavo pasitaikius bent mažiausiai progai, pavyzdžiui, jei neuždarytos durelės, neprisegti saugos diržai. Suprantama, visa tai mūsų patogumui ir saugumui, bet joks kitas iki šiol testuotas modelis taip nevargino ausų būgnelių kaip šis „Nissan Qashqai“. Dienoraštis tai patvirtino: „Tas įkyrus cypimas erzina. Labai, labai!“ Nervina bagažinės dangtis Nuo tokių varginančių akustinių pojūčių tegalima apsisaugoti tik labai atidžiai perskaičius durelių atidarymo be raktelio sistemos instrukciją. Manote, kad tai paprasta? Nieko panašaus. Ponams iš „Nissan“ kompanijos instrukciją tikrai reikėtų supaprastinti. Priekaištauti galima ir dėl bagažinės uždarymo durelių, kurios pakyla daugiausiai tik iki 1,76 m aukščio. Dėl to vargšai redaktoriai pasipuošė nesuskaičiuojama gausybe guzų. „Tai tiesiog baisu, – guodėsi redakcijos fotografas. – Daug kartų atsitrenkiau į dangtį arba į išsikišusią jo rankenėlę.“ Jei tai nutiktų dvimetriniams žmonėms, tikrai nebūtų nieko nuostabaus, tačiau šiuo atveju – tai nenormalu. Nepaisant to, pastabų sąrašas ilgalaikio testo dienoraštyje gana trumpas. Tai – nelabai efektyvus priekinių sėdynių šildymas, greitai važiuojant nervina per garsus vėjo švilpimas, sėdynių tvirtinimo „Isofix“ laikikliai įtaisyti nepatogioje vietoje, per giliai paslėptas alyvos papildymo kamštis. Tačiau laikui bėgant prie šių nedidelių trūkumų galima priprasti, tad jie neturėjo jokios įtakos galutiniam šio modelio gedimų įvertinimui. Iki idealo šiek tiek pritrūko Laikas aptarti „Qashqai“ patvarumą. Paaiškėjo, kad „Nissan“ SUV pasirodė esąs beveik negendantis automobilis. Tačiau iki legendinio „Nissan Sunny“ modelio jam dar šio to trūksta. Tikrai verta pagirti itin gerą surinkimo kokybę. Pavyzdžiui, jei kalbėtume apie stiklinį panoraminį stogą, jis viso ilgalaikio testo metu nė karto nesugirgždėjo. Ne buvo ir jokių sandarumo problemų. Kaip jau buvo įsitikinta testuojant daugelį kitų modelių, būtent to jų stoglangiams kaip tik ir trūkdavo. „Qashqai“ turi ne patį patvariausią plastikinį vairuotojo durelių spynos dangtelį. Pirmą kartą jis nukrito nuvažiavus 47 tūkst. 654 km, po to buvo pamestas dar tris kartus. Odometrui pasiekus 79 tūkst. 856 km, pakeista visa vairuotojo durelių rankenėlė. Kartu servisas sumontavo ir naujus galinius amortizatorius, nes vienas jų visai išklibo. Nuvažiavus dar 10 tūkst. km, stipriai sumažėjo priekinių stabdžių efektyvumas. Priežastis – nedidelis stabdžių skysčio nutekėjimas dėl nesandarios tarpinės dešinėje pusėje. Bet tai – nieko rimto. Kartu buvo pakeisti ir stabdžių diskai. Tad nenuostabu, kad ilgalaikio testo dienoraštyje buvo parašyta tokia išvada: patvarumo požiūriu „Qashqai“ gal ir galėjo pasirodyti geriau, tačiau visi gedimai buvo neesminiai. Šiuos smulkius rūpesčius užgožė didelis važiavimo komfortas ir puikus funkcionalumas. Redaktorių nuomone, sukūręs „Nissan Qashqai“, japonų gamintojas pasuko teisingu keliu. Gedimai ir remontai 16 140 km Sutvarkytas išmetamųjų dujų sistemos izoliavimo skardos tvirtinimas (pagal garantiją). 47 654 km Pakeistas vairuotojo durelių spynelės dangtelis (pagal garantiją). 60 189 km Pakeisti priekinių stabdžių diskai ir trinkelės (422,85 Eur). 79 846 km Pakeisti galiniai amortizatoriai ir vairuotojo durelių rankena (pagal garantiją). 91 418 km Suremontuotas priekinio dešiniojo stabdžio gnybtas (pagal garantiją). Pakeisti priekinių stabdžių diskai (286,72 Eur). Pakeista nuotolinio valdymo pultelio baterija (4,63 Eur). Komentarai išardžius po testo: puikūs matavimo rezultatai ir... korozija Kaip ir visi redakcijos testuojami automobiliai, taip ir 100 tūkst. km įveikęs „Qashqai“ prieš galutinį išardymą atsidūrė ant specialaus stendo, skirto variklio galiai, išmetamųjų dujų kiekiui ir kitiems parametrams matuoti. Variklio galios rezultatas buvo 141,8 AG – tai geriau, nei deklaruoja gamintojas (141 AG). Dinamika taip pat geresnė: įsibėgėjimas iki 100 km/h – per 9,7 sek. Tai beveik sekunde greičiau, nei nurodo gamintojas (10,6 sek.). Reikėtų pagirti ir gerą stabdžių sistemos darbą: net nuvažiavęs 100 tūkst. km, „Qashqai“ nuo 100 iki 0 km/val. sustojo po 37 m. Degalų sąnaudos panašios į gamyklinius duomenis: testo metu vidutiniškai buvo sudeginama 9,5 l/ 100 km. Trumpiau tariant – viskas tiesiog puiku. Tačiau išardžius automobilį, gerą ekspertų nuotaiką šiek tiek apkartino aptikti pirmieji korozijos židiniai. Rūdys (kai kur net labai daug) buvo ant elektros įrangos sujungimų, pakabos detalių ir įvairių metalinių apsaugų. Vadinasi, japonai nelabai rūpinosi antikoroziniu sluoksniu. Dėmesį patraukė ir labai susidėvėjęs vairo svirties galas – šią detalę jau atėjo metas keisti. Kondicionieriaus kompresorius dar galėjo kurį laiką dirbti, tačiau testo pabaigoje iš jo pradėjo sklisti pavojingi garsai, bylojantys apie gedimą. Išardyto variklio būklė buvo gera: ir cilindrų, ir stūmoklių parametrai atitiko numatytas normas. Be to, endoskopu patikrinus uždaras erdves, jose rūdžių nerasta. Deja, to negalima pa sakyti apie smarkiai surūdijusias išorines kėbulo dalis... Išvada Pastaraisiais metais („Auto Bild“ publikacija 2010 m. – red.) „Nissan“ kompanija pirkėjų tarsi niekuo ir nestebino. „Primera“ gamyba nutraukta dėl mažos paklausos, o „Tiida“ modelis („Almera“ įpėdinis) taip ir nesulaukė didelio susidomėjimo. Todėl labai džiugu, kad daugiau kaip prieš dvejus metus pasirodęs „Qashqai“ tapo toks populiarus. Kompakto, SUV ir universalo derinys buvo tarsi taiklus šūvis į dešimtuką. „Qashqai“ išsiskiria savo komfortiškumu ir pasižymi palyginti neblogu kokybės ir kainos santykiu. O tai svarbiausia. Nors po ilgalaikio testo šis automobilis teužėmė tik 26 vietą, daugelis jį bandžiusių kolegų įsitikinę, kad „Qashqai“ vertas geresnio įvertinimo. „Nissan“ per visą ištvermės išbandymo distanciją nė karto nebuvo nei iš šio, nei iš to sustojęs kelyje, jį ištikdavo tik smulkios problemos. Matyt, pagaminęs keletą nelabai vykusių modelių japonų koncernas pasimokė iš klaidų ir padarė tinkamas išvadas.  Galutinis įvertinimas 4+ Techniniai gamintojo duomenys Variklis – tipas/cilindrų k./vožtuvai: benz./L4/16 Darbinis tūris (cm3): 1997 Maks. galia AG esant aps./min.: 140/6000 Maks. sukimo momentas Nm esant aps./min.): 196/4800 Maks. greitis (km/h): 190 Pavarų dėžė: 6/mech. Stabdžiai – priek./gal.: disk. vent./disk. Ilgis/plotis/aukštis (mm): 4315/1783/1606 Padangų dydis: 215/60 R 17 Automobilio svoris/kraulumas (kg): 1498/462 Bagažinės talpa (l): 410/1513 Degalų bako talpa (l): 65