Ribota „Alfa Romeo“ versija kolekcininkams Visame pasaulyje yra viena vieta, kuri idealiai tinka sportiškų automobilių bandymams. Tai – Niurburgringo lenktynių trasa Vokietijoje. Vieną iš jos konfigūracijų, „Nordschleife“, viso pasaulio gamintojai giria už daugybę posūkių, dažnai besikeičiančią kelio dangą, techniškas ir valdymo savybes atskleidžiančias vietas bei ilgas, galios bei stabilumo reikalaujančias tiesiąsias. Ir varžosi, kurie ten bus greitesni. „Alfa Romeo“ – ne išimtis, o šio gamintojo modeliai „Stelvio Quadrifoglio“ ir „Giulia Quadrifoglio“ yra Niurburgringo trasos rekordininkai savo segmentuose. „Stelvio“ – greičiausias visureigis, vieną ratą įveikęs per 7 min. 51,7 sek., o „Giulia“ – greičiausias ketverias duris turintis sedanas, kuris vieną ratą įveikti gali per 7 min. 32 sek. Abu „Quadrifoglio“ modeliai turi tą patį 2,9 l V6 „Bi-Turbo“ variklį, pasiekiantį 510 AG ir 600 Nm. „Stelvio“ su šiuo varikliu iki 100 km/val. įsibėgėja per 3,8 sek. ir pasiekia didžiausią 283 km/val. greitį, „Giulia“ – atitinkamai 3,9 sek. ir 307 km/val. Siekiant paminėti šiuos pasiekimus, „Alfa Romeo“ sukūrė specialias „Nurburgring Edition“ („NRING“) versijas. Automobiliai jau standartinėje komplektacijoje, be gausios „Quadrifoglio“ įrangos, turi anglies keramikos stabdžius, „Sparco“ sportines sėdynes, „Alcantara“ ir oda padengtą vairą ir daugybę anglies pluošto detalių, pažyminčių „Alfa Romeo“ koncentraciją į mažą automobilių svorį ir maksimaliai geras valdymo savybes. Kiekvienas „NRING“ modelis turės išskirtinę versiją žyminčius logotipus, serijos numerį, o viso automobilių bus pagaminta tik 216 vienetų: po 108 „Stelvio“ ir „Giulia“. Naujas „Fiat“ stilius – „S-Design“ Kaip teigiama pranešime, Ženevos automobilių parodoje pristatyta „S-Design“ linija yra „Fiat“ atsakymas dinamiško, šiuolaikiško ir išskirtinio kasdienio palydovo ieškantiems žmonėms. Ją galima rinktis komplektuojant „Fiat 124“ kabrioletą, 500X krosoverį ar „Tipo“ modelius.  „Fiat 124 S-Design“ daugybę aksesuarų turi jau standartinėje įrangoje. Naujoje kolekcijoje už vairuotojo ir keleivio nugarų montuojamas stilingas apsauginis lankas „roll bar“, suteikiantis kabrioletui daugiau sportiškumo. Išskirtiniai 17 colių skersmens lengvi ratlankiai pagerina valdymo savybes, o poliruoto plieno priekiniai statramsčiai ir galinio vaizdo veidrodžiai kabrioletui sukuria visiškai unikalią išvaizdą. „S-Design“ modelyje montuojamas 1,4 l „MultiAir“ benzininis variklis, pasiekiantis 140 AG ir 240 Nm. Jis gali būti poruojamas ir su mechanine, ir su automatine pavarų dėže – iki 100 km/val. kabrioletas įsibėgėja atitinkamai per 7,5 ir 7,6 sek., o didžiausias greitis – 215 ir 214 km/val. Krosoveris „Fiat 500X S-Design“ komplektuojamas su 170 AG pasiekiančiu „MultiAir“ varikliu, automatine 9 laipsnių pavarų dėže bei turi keturis varančiuosius ratus. Iš kitų automobilių jį išskiria įvairios poliruoto plieno detalės: durų rankenėlės, priekinis oro aptakas, galinių žibintų apvadas, šoninės durelių apsaugos, šoniniai veidrodėliai ir bagažinės rankena. Jau standartinėje „500X S-Design“ įrangoje yra 18 colių skersmens dviejomis spalvomis dažyti ratlankiai, „Xenon“ žibintai ir kita komforto įranga. Europoje didelio pasisekimo sulaukusi „Tipo“ šeima taip pat pasipildys „S-Design“ paketais. „Tipo“ pardavimai 2017-aisiais augo sparčiausiai visame Europos C automobilių segmente, o rinkos dalis sudarė 4,1 proc. Ženevoje buvo parodytas tik „Tipo S-Design“ hečbekas, tačiau šią papildomą įrangą bus galima rinktis ir su kitais „Tipo“ šeimos atstovais – sedanu bei universalu. „Fiat Tipo S-Design“ turi 18 colių skersmens ratlankius, o interjere derinami du aukštos kokybės audiniai: oda bei „Airtex“ medžiaga. Jau standartinėje įrangoje „Tipo S-Design“ turi suderinamumą su „Apple CarPlay“ ir „Android Auto“, 7 colių skersmens lietimui jautrų ekraną ir kitas naujausias „Fiat“ jungiamumo technologijas. „Jeep“: naujos legendos Nedaug automobilių gamintojų gali pasigirti jų pavadinimo transformacija į bendrinį žodį. Tiksliau, tuo pasigirti gali tik vienas – „Jeep“. Kaip ir kasmet, šio legendinio SUV automobilių gamintojo ekspozicija Ženevoje traukė naujovėmis. Didžiausia premjera – naujas „Wrangler“. Tai jau ketvirta automobilio karta, kurio puikaus elgesio bekelėje ir komforto kasdienybėje derinys įvertinamas įvairiuose rinkimuose. Automobilių rinka tai taip pat vertina: „Jeep Wrangler“ nuolat užima vieną pirmųjų pozicijų „Forbes“, „Kelley Blue Book“ ir kitų leidinių sudaromuose geriausiai vertę išlaikančių modelių sąrašuose. Priklausomai nuo modelio versijos, į visureigį montuojamos dvi pažangios 4x4 sistemos: „Command-Trac 4x4“ su 2,72:1 palėtintos pavaros perdavimo santykiu ir „Rock-Trac 4x4“ su 4:1 santykiu bei „Tru-Lok“ blokuojamais diferencialais. Pirmoji sistema jau standartiškai montuojama „Sport“ ir „Sahara“ modeliuose. Visureigis išlaikė klasikinę išvaizdą, tačiau jame montuojamos naujausios FCA koncerno technologijos – iki 8,4 colių skersmens lietimui jautrus ekranas, navigacinė sistema, „Apple CarPlay“ ir „Android Auto“ jungiamumas, aklos zonos stebėjimo ir kitos pažangios elektroninės saugumo sistemos. Ženevos automobilių parodos lankytojai taip pat negalėjo atplėšti akių nuo greičiausio kada nors sukurto „Jeep“ visureigio – „Grand Cherokee Trackhawk“. Jame montuojamas 6,2 l V8 variklis pasiekia 700 AG ir 868 Nm. Suporuotas su „TorqueFlite“ aštuonių laipsnių automatine pavarų dėže, didysis SUV iki 100 km/val. įsibėgėja vos per 3,7 sek. bei pasiekia didžiausią 289 km/val. greitį. Dydis toli gražu nereiškia mažo efektyvumo – pavyzdžiui, naujoji „Brembo“ stabdžių sistema užtikrina, kad visureigis nuo 100 km/val. greičio iki nulio sustoja 37 metrų distancijoje. „Jeep Grand Cherokee Trackhawk“ siūlo daugiau nei 65 modernias elektronines saugumo sistemas kaip „Trailer Hitch Camera View at Speed“, kuri leidžia stebėti priekaboje tempiamą krovinį važiuojant, ar „Full-speed Forward Collision Warning“, ekstremalioje situacijoje autonomiškai sustabdanti automobilį.