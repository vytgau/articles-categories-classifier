Akumuliatorius Profesionalus lenktynininkas Dainius Matijošaitis teigia, kad savo automobilį laiko paruoštu žiemai, kai vasarinės padangos pakeičiamos į žiemines, tačiau yra viena labai svarbi sąlyga: visos automobilio sistemos turi būti prižiūrimos ir tvarkomos nuolat. „Automobilį reikia prižiūrėti periodiškai ir eksploatuoti tinkamai. Tik tuomet išvengsite „smūginių“ remonto sąskaitų ir netikėtumų, kai už lango -20“, – sako D. Matijošaitis. Viena dažniausių problemų, kodėl ryte žiemą neužsiveda automobilis – išsikrovęs akumuliatorius. Laidai irgi turi būti tvarkingi. Net ir gana naujuose automobiliuose pasitaiko, kad laidas yra prasitrynęs ir tyliai „sodina“ akumuliatorių net tada, kai automobilis stovi nenaudojamas. Vasarą to taip akivaizdžiai nejuntame, tačiau rimtai atšalus tai tampa didele problema“, – teigia profesionalus lenktynininkas. Pasak jo, dažniausiai akumuliatorių įkrauti galima ir automobilių servise, tačiau jeigu į tai nebus pažiūrėta kompleksiškai, ta pati situacija gali kartotis dėl izoliacijos sandarumą praradusio laido. Variklis Jei išsikrovęs akumuliatorius gali tapti nemalonia staigmena, tai sugedęs automobilio variklis – didelių finansinių nuostolių šaltiniu. „Kiekvienas automobilio mazgas ar sistema turi baigtinius resursus, kurie matuojami darbo valandomis arba nuvažiuotais kilometrais. Patarčiau nelaukti, ir net nepriartėti prie ribos, už kurios mechanizmai jau būna susidėvėję. Tai galioja visoms sistemoms, tačiau variklio gedimai be jokios abejonės patys skaudžiausi ir pavojingiausi. Jei jau kažkas lūžta variklyje, tai yra lyg sprogstamoji jėga ir paprastai kainuoja labai brangiai“, – sako D. Matijošaitis.  Žiemą ypatingą dėmesį varikliams turėtų skirti dyzelinių automobilių savininkai, arba apytiksliai du iš trijų Lietuvos vairuotojų. Eurostato duomenimis, dyzelinu varomų automobilių Europoje daugiausiai yra Prancūzijoje (69,8%), Liuksemburge (65,3%) ir Lietuvoje (63%). Lietuvoje dyzeliniai automobiliai ir toliau išlieka itin populiarūs – jų vis dar registruojama daugiausiai. „Dyzeliniai degalai yra jautrūs žemoms temperatūroms, todėl skirtingiems sezonams gaminamos skirtingos dyzelino klasės. Dar gerokai prieš atšąlant į „Circle K“ degalines pradedamas gabenti arktinis dyzelinas, kuriame nėra biodegalų ir kuris yra ypač atsparus šalčiui. Toks dyzelinas gaminamas gamyklose: jokie degalų priedai, naudojami kartu su vasariniu ar „pereinamosios“ klasės dyzelinu, negali atstoti arktinio dyzelino“, – sako degalinių tinklo „Circle K Lietuva“ degalų kategorijos vadovas Ignas Klimaitis. Žieminiai degalai Pasak lenktynininko D. Matijošaičio, jau pats laikas iš bako išvažinėti vasarinius degalus ir užsipilti žieminių. „Vienareikšmiškai siūlyčiau išvažinėti vasarinį kurą ir tik tada prisipilti pilną baką žieminių degalų. Ruošdamosi žiemai degalinėse keičiasi parduodamo dyzelino klasės ir tai yra esminis sklandaus variklio darbo kriterijus. Orai vasarą ir žiemą smarkiai skiriasi, ir tikrai skiriasi variklio darbas kai yra +20 ir -20. Žieminis dyzelinas nėra mitas ar perteklinis, prabangos dalykas – juo dyzelinių automobilių savininkams apsirūpinti yra būtina“, – sako D. Matijošaitis. I. Klimaičio teigimu, žieminius degalus reikia rinktis patikimame degalinių tinkle, o ne „garažuose“ ar kuo pigiau – neaiškius dyzelino „kokteilius“. „Pastaraisiais metais Lietuvoje stebime tendenciją, kai net žiemos metu kai kurie degalų pardavėjai drįsta prekiauti neaiškios kokybės pereinamos klasės ir žieminių degalų mišiniais, vadinamaisiais kokteiliais. Tokius degalus pirkėjai degalinėse paprastai įsigyja keletu centų pigiau, tačiau niekas nežino, kokioms temperatūroms atsparus toks kokteilis ir kada jis užkimš degalų filtrą, sugadins kuro siurblį ar degalų purkštukus. Tai – loterija“, – sako degalinių tinklo atstovas.