Judriose sostinės gatvėse sunku susiorientuoti ne tik vilniečiams, bet ir miesto svečiams. Geležinio Vilko gatvėje, kur eismas itin intensyvus, nesutarimų kyla tarp tų, kurie važiuoja šia gatve ir šalia esančia Žalgirio gatve. Jei pirmieji nori persirikiuoti į dešinę ir sukti į naująjį prekybos centrą, jie turi praleisti jau važiuojančius šia eismo juosta. Internete diskutavę vairuotojai nesutarė ir dėl vadinamosios dešinės rankos taisyklės taikymo. Bet ji čia reikšmės neturi. Kaip teisingai važiuoti šioje vietoje? Antra situacija – problemų keliantis ženklas. Laidos „Keliai. Mašinos. Žmonės“ žiūrovas rašo, kad Molėtų plente ties Skersinės sankryža į kairę leidžiama sukti vakarais ir švenčių dienomis, todėl ten labai dažnai susidaro avarinės situacijos. Ką apie tai mano saugaus eismo ekspertas? Dar vienas žiūrovas rašo apie greitėjimo juostą magistralėje Vilnius–Kaunas. Pasak jo, ten, kur į stačioje įkalnėje prasidedančią greitėjimo juostą įvažiuoja automobiliai, už kelių metrų jau prasideda punktyrinis žymėjimas, tad norintys lėtinti ir sukti į dešinę, kitaip tariant, persirikiuoti į lėtėjimo juostą, gali rikiuotis kone iš karto. Taip kyla didelis pavojus, kad į įkalnę staiga pakilusių ir įsilieti į magistralę bandančių automobilių ja iš toliau atvažiuojantys ir persirikiuoti norintys vairuotojai nepastebės. Žiūrovas rašo, šioje vietoje jau kelis kartus matęs vos skaudžiai nesibaigusių susidūrimų. Apie visa tai plačiau žiūrėkite laidoje. 