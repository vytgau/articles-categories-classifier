Bendrovės „Falck Lietuva“ duomenimis, per metus pagalba kelyje vidutiniškai suteikiama 25 tūkst. vairuotojų. Taip pat pastebima, kad apie 15 proc. visų įvykių, kuomet vairuotojams tenka kviesti pagalbą, įvyksta už Lietuvos ribų. „Nors dažniausios priežastys, paskatinančios ieškoti pagalbos, – eismo įvykis, variklio ir akumuliatoriaus problemos, sprogusi padanga, pasitaiko ir tokių situacijų, kuomet techninė pagalba kelyje reikalinga dėl ištuštėjusio degalų bako ar užtrenktų raktelių. Pastebime, kad dėl spartėjančio gyvenimo tempo tokios situacijos tampa vis dažnesnės. Nuolat visur skubėdami žmonės vis dažniau pamiršta įprastus dalykus, tokius kaip degalų įsipylimas“, – sako Mindaugas Balinskas, „Compensa Vienna Insurance Group“ žalų departamento vadovas. Gedimų prevencija – mažiau neplanuotų sustojimų Siekiant sumažinti automobilio gedimų tikimybę, vairuotojams reikėtų iš anksto pasirūpinti transporto priemonės technine būkle. Įprastai autoservise apsilankoma tik kartą per dvejus metus, prieš atliekant automobilio techninę apžiūrą, tačiau įvertinti automobilio būklę rekomenduojama bent kartą per metus. Žinoma, apsilankymų skaičius gali išaugti ir dėl eksploatavimo sąlygų – jeigu per metus nuvažiuojama daugiau nei 30 tūkst. kilometrų arba jeigu automobiliu važinėjama prastesniais keliais, patariama į autoservisą užsukti dar dažniau. „Nors naujos transporto priemonės gedimų tikimybė visuomet yra mažesnė, net ir šių automobilių savininkai neišvengia techninių problemų, tokių kaip išsikrovęs akumuliatorius ar įvairūs elektronikos gedimai. Taip pat reikėtų nepamiršti, kad kartais koją pakiša ne automobilio būklė, bet išsiblaškymas. Nesvarbu, ar automobilio vertė siekia 2 tūkst. eurų ar 200 tūkst. eurų, degalai pasibaigia nepriklausomai nuo transporto priemonės kainos“, – sako Saulius Stepšys, „Falck Lietuva“ generalinis direktorius. Specialistai skaičiuoja, kad papildomos išlaidos, susijusios su automobilio transportavimu, degalų pristatymu, pakaitine transporto priemone ar nakvyne, patiriamos iš anksto nepasirūpinus pagalbos kelyje paketu, gali svyruoti nuo kelių dešimčių iki kelių tūkstančių eurų.