„Pastebime, kad paskutiniu metu padaugėjo atvejų, kuomet vairuotojai automobilius parkuoja bet kur ir bet kaip, nepaisydami elementarių Kelių eismo taisyklių. Šaligatviai tampa automobilių stovėjimo vietomis, o pėstieji priversti vaikščioti važiuojamąja kelio dalimi“, – sakė Kauno miesto savivaldybės administracijos direktoriaus pavaduotojas Vilius Šiliauskas. Kauno miesto savivaldybės Viešosios tvarkos skyriaus specialistai šią savaitę pradėjo kelias savaites truksiančią akciją. Specialistai, remdamiesi seniūnų pateikta informacija, nuolat tikrins „karščiausius“ taškus visoje miesto teritorijoje. „Kelio ženklų nepaisymo atvejų daug ir tai kelia pavojų eismo dalyviams, ypač pėstiesiems. Didžiausios grėsmės – dėl automobilių, stovinčių ties pėsčiųjų perėjomis. Čia vairuotojų auklėjimas yra kritiškai svarbus, nes saugumas gatvėse yra bekompromisis miesto prioritetas“, – patvirtino savivaldybės Transporto ir eismo organizavimo skyriaus vedėjas Paulius Keras. Pasak jo, įžūlūs pažeidėjai administracinių nuobaudų sulauks iškart. Viešosios tvarkos skyriaus specialistų anksčiau taikyta praktika pažeidėjus drausminti įspėjamaisiais lapeliais ženklesnio efekto nedavė. Kauniečiams, nusiteikusiems geranoriškai spręsti jų gyvenamojoje aplinkoje susidariusias situacijas, patariama kolektyviai ar pavieniui kreiptis į Viešosios tvarkos skyrių. „Turime ieškoti kompromisų su pačiais žmonėmis. Galbūt kai kuriose gatvėse automobiliai gali būti statomi vienoje pusėje ar panašiai, bet pėstiesiems be išlygų turi būti sąlygos saugiai eiti jiems skirtais šaligatviais“, – akcentavo Viešosios tvarkos skyriaus vedėjas Vytautas Jurkevičius. Kelių eismo taisyklės numato, kad tiek pėsčiųjų perėjose, tiek ir 5 metrų atstumu prieš jas automobiliams sustoti bei stovėti draudžiama. Tuo metu keliuose, kuriuose yra po vieną kiekvienos krypties eismo juostą, analogiškas draudimas galioja ir 5 metrai už pėsčiųjų perėjų.