Tūkstantmečių sandūroje gimę jaunuoliai (dabar – 17-34 metų amžiaus), radikaliai pakeitė visuomenės požiūrį į kuro taupymą ir išpopuliarino dalijimosi ekonomiką. Būtent šios visuomenės dalies mąstymas bei gyvenimo būdas kuria naujus vartotojų įpročius. Įmonės, įskaitant automobilių gamintojus, stengiasi šiuos vartotojų lūkesčius išpildyti. Keturi iš penkių „tūkstantmečio vaikų“ kartos atstovų, dalyvavusių „Ford“ inicijuotoje apklausoje, yra įsitikinę, jog kompaktiški visureigiai per pastaruosius penkerius metus tapo ekologiškesni ir suvartoja mažiau degalų. Remiantis apklausa, galima sakyti, jog populiarumo „miesto džipams“ suteikia ir tai, kad pastarieji pagaliau atsikratė juos persekiojusios „degalų rijikų“ reputacijos. „Ford“ užsakytame tyrime dalyvavo 5 tūkstančiai jaunuolių iš 5 Europos šalių – Prancūzijos, Vokietijos, Italijos, Ispanijos ir Jungtinės Karalystės. Kas ketvirtas apklausoje dalyvavęs jaunosios kartos atstovas, pirkdamas kitą automobilį, rinktųsi SUV. Atsižvelgdama į besiformuojančius naujus vartotojų poreikius, „Ford“ kompanija Europos rinkai pernai pristatė tris naujus SUV. O per kitus trejus metus įmonė pristatys dar penkis, kurių vienas – elektromobilis. Pastarojo baterijos turėtų pakakti vienu ypu įveikti 480 kilometrų distanciją. „Žaibiškai augantį kompaktiškų miesto visureigių populiarumą lemia į ekologiją orientuotos visuomenės dalies augimas. Nauja karta atsineša ir naujus gyvenimo bei vartojimo įpročius – šiandien vis svarbiau tampa ekonomiškumas bei draugiškumas aplinkai. Sieksime maksimaliai atitikti vartotojų lūkesčius ir jų pasaulėžiūrą“, – sakė „Ford of Europe“ rinkodaros, pardavimų ir aptarnavimo viceprezidentas Roelantas de Waardas, pridurdamas, kad „Ford“ klientai atranda ir vertina pažangius variklius, montuojamus įmonės gaminamose transporto priemonėse. Vienas tokių variklių – naujasis 1,5 litro darbinio tūrio ir 120 AG TDCi dyzelis, atitinkantis „Euro 6“ standarto emisijos reikalavimus. Dirbdamas naujojoje „Kuga“ šis variklis į aplinką išskiria 115 g/km anglies dvideginio. Dar viena, daugybę apdovanojimų jau pelniusi naujiena – 1 litro darbinio tūrio benzininis variklis „EcoBoost“, montuojamas „Ford EcoSport“. Pernai „Ford“ SUV pardavimas Europoje aplenkė bendros rinkos augimo tempą. Kompaktiškojo „EcoSport“, vidutinio dydžio „Kuga“ ir didesnio „Edge“ parduota net 31 proc. daugiau negu 2015 metais. 2016-ieji buvo visų laikų geriausi pardavimo metai „Kuga“ bei „EcoSport“ modeliams, pažymima gamintojo pranešime. Įdomu tai, kad jaunimo idėjomis užsikrečia ir vyresnio amžiaus vartotojai, tačiau pastarieji vis dažniau renkasi „karštuosius hečbekus“ – taip vadinami padidintos galios modeliai. Per paskutinius šešerius metus jų pirkėjų vidutinis amžius išaugo dešimtadaliu. Vien pernai padidintos galios „Ford“ automobilių, įskaitant „Fiesta ST“, „Focus ST“, „Focus RS“ bei „Ford Mustang“, įsigyta 60 procentų daugiau negu 2015-aisiais.