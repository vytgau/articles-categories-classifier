„Ratlankiai gali iš esmės pakeisti automobilio išvaizdą, valdymo savybes, netgi degalų sąnaudas. Tai yra labai svarbi detalė, kuriai dalis vairuotojų skiria labai daug dėmesio“, – teigia transporto skelbimų portalo autogidas.lt vadovas Nerijus Paketūras. Ne mada, o stilius Ratlankiai, kitaip nei rūbai, neturi tokios tendencijos kaip mada. Tai – individualaus vairuotojo požiūrio klausimas, juk vieniems patinka naujo dizaino ratlankiai, kitiems – gaminti prieš dešimtmetį ir anksčiau, klasikiniai. „Pastebime tik tai, kad pastaruoju metu populiarėja ardomi, kelių dalių ratlankiai. Pirmiausia dėl to, kad galima kur kas lengviau nei anksčiau įsigyti vadinamąsias palanges ir daugelis kelių dalių ardomus ratlankius gali pasigaminti be didesnių pastangų“, – apie automobilinio apavo dizaino subtilybes pasakoja JDM.lt komandos narys Marius Putrimas. Ratlankių dydis – skersmuo ir plotis – priklauso nuo paties automobilio ir jo savininko poreikių. Pavyzdžiui, ant klasikinio „Toyota Corolla“ (AE86) didelio skersmens ratlankių neuždėsi – nedidelio hečbeko arkose puikiai telpa tik 14 ar 15 colių ratai. Naujesniam modeliui, pavyzdžiui, „Nissan 370Z“, tokio dydžio ratlankiai jau netiks, čia gražiai atrodys ratai, kurių skersmuo bent 18, o plotis – 8 coliai ar dar daugiau.  Ratlankių kainą nusako toli gražu ne dydis. Lietuvoje galima lengvai rasti 18 colių skersmens ratų komplektą, parduodamą už porą šimtų eurų, tačiau yra ir R15, kurių komplekto kaina – 800 eurų. Kodėl taip skiriasi jų kainos? Pasak automobilių tobulinimo specialisto, esminę kainos dalį sudaro gamintojas. Daugybė ratlankių yra pigios kiniškos kopijos, kurios atrodo taip pat, tačiau atsilieka patvarumu (lengvai linksta, yra nesunkiai subraižomos) bei išliekamąja verte. „Perkant ratlankius, yra du pasirinkimai: originalūs arba kopijos. Jos primins norimo dizaino ratlankius, tačiau bus ne itin kokybiškos. Didžiausias skirtumas – ne tik pradinė kaina, bet ir išliekamoji vertė. Originalūs ratlankiai net ir po kelerių metų kainuos nemenką sumą, kopijos nuvertės vos sumontuotos ant automobilio“, – aiškina M. Putrimas. Jis priduria, kad pastaraisiais metais tarp Lietuvos automobilių tobulinimu užsiimančių žmonių ryškėja kita tendencija – vis dažniau girdimos negatyvios nuomonės apie originalių ratlankių kopijas. Paieška – ne tik Lietuvoje Išskirtinių ratlankių savo transporto priemonei ieškantys entuziastai neretai susiduria su problema: Lietuvoje pasiūla didžiulė, tačiau ribota. O labiausiai išskirtiniai egzemplioriai neretai parduodami labai tolimose šalyse – Japonijoje ar JAV, net Europoje rasi ne viską. Galų gale ratlankiai ieškomi ne tik dėl dizaino – turi būti tinkamas jų plotis, tvirtinimo taškai, vadinamasis išnešimas (ET). Todėl įvairių šalių automobilių entuziastų forumai bei „Facebook“ grupės labai praverčia paieškose. Marškinėlių ar puodelio siuntimas iš bet kurio pasaulio krašto nėra sudėtingas procesas, tačiau ratlankiai užima nemažai vietos ir sveria daug. O tai gerokai padidina jų kainą, todėl nemažai ratlankių Europoje – akivaizdžiai brangesni nei Azijoje ar Amerikoje. „Lietuvos rinka nėra didelė, tad ir specializuotų ratlankių parduotuvių – vos viena kita. O rasti jose vienetinius, šalyje unikalius ratlankius – kartais misija neįmanoma. Todėl išskirtinių paieškai tenka pasitelkti aukcionus „Ebay“ bei entuziastų forumus“, – teigia automobilių ekspertas N. Paketūras. Vis dėlto siuntimas – išeitis ne kiekvienam. Perkant prekę (juo labiau naudotą) mačius vien jos nuotraukas yra didelė rizika gauti ne tą produktą, kuris buvo matytas internete. Todėl kai kurie pirkėjai, anot N. Paketūro, renkasi iš netoli nuo jų gyvenamosios vietovės parduodamų ratų – taip gali ne tik pamatyti perkamo produkto nuotraukas, bet ir pačiupinėti jį bei įsitikinti kokybe. „Naujų BBS, „Rays“ ir panašių retų bei kokybiškų ratlankių Lietuvoje parduotuvėje nenusipirksi, tačiau naudotus antrinėje rinkoje rasti galima. Jie nėra blogi – jeigu pirmasis savininkas juos saugojo, nebus nei subraižyti, nei sulankstyti ir beveik atitiks naujų būklę“, – aiškina N. Paketūras. Jis priduria, kad iš originalių ratlankių galima net ir uždirbti – pavyzdžiui, įsigijus gerokai panaudotus, galima juos restauruoti ir parduoti už didesnę kainą. Įtaka automobilio eksploatacijai Ratlankių pasirinkimas turi didelės įtakos automobilio savybėms. Gamintojai prie techninių naujų modelių duomenų neretai rašo vienus įsibėgėjimo bei degalų sąnaudų duomenis naudojant mažesnius ratlankius ir kitus – naudojant didesnius. „Didžiausios įtakos degalų sąnaudoms turi ratlankių svoris. Vienas 15 colių skersmens ratlankis sveria apie 6–8 kilogramus, o septyniolikos – apie 10–12. Pasukti pusantro karto sunkesnę detalę automobilio važiuoklei nėra lengva, todėl su mažesniais ratlankiais dažniausiai nurodomos ir kuklesnės degalų sąnaudos“, – sako N. Paketūras. Tokia tendencija yra dar ryškesnė kalbant apie senesnius automobilius – juk jie nėra tokie ekonomiški kaip naujesni. Penktos ar šeštos kartos „Honda Civic“ sveria vos per tūkstantį kilogramų, tad vien didelio skersmens platūs ratlankiai su padangomis gali sudaryti apie dešimtadalį jo svorio, o tai – didžiulė neigiama įtaka ne tik degalų sąnaudoms, bet ir valdymo savybėms, greitėjimui. Didesni ratlankiai turi įtakos ir važiavimo komfortui – automobilis su mažesniais ratais ir aukštesnėmis padangomis važiuos minkščiau, tačiau bus mažiau stabilus posūkiuose. Dėl pernelyg didelių ar mažų ratlankių gali pakisti ir spidometro parodymai.