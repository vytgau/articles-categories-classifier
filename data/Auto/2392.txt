Trasoje išbandytas inovacijas taikys serijinėje gamyboje BMW komanda šiame čempionate debiutuos kitąmet, penktajame pasaulinio lygio čempionato sezone. BMW bendradarbiaus su „Formulės E“ ir apskritai automobilių sporto senbuviais – „Andretti“ komanda. Kitam sezonui BMW paruošė visiškai naują, inovatyvų bolidą. Automobilių sportas visuomet buvo galimybė sukurti ir išmėginti naujausias technologijas, jas pritaikyti gatvėmis važinėjančių, kasdienių automobilių gamybai. Su tokiu tikslu į „Formulės E“ čempionatą ateina ir BMW. Čia sukurtos ir ištobulintos technologijos bus pritaikytos masinės produkcijos, kasdieniams BMW i-serijos ateities modeliams. Elektrifikavimas yra viena iš svarbiausių BMW grupės veiklos strategijos krypčių. Visi koncerno automobiliai, nepaisant markės ar modelio, bus kuriami su elektrinėmis arba hibridinėmis versijomis šalia esamų vidinio degimo variklio versijų. Tikimasi, kad 2025 metais BMW grupės gaminamų elektra varomų automobilių pardavimai sudarys 15-25 proc. visų pardavimų. Planuojama, kad šių metų pabaigoje keliuose jau važinės net 200 tūkst. elektrifikuotų BMW automobilių. Pergalės – svarbiausias prioritetas Dalyvavimas šiame čempionate ne ką mažiau svarbus ir „BMW M Motorsport“ padaliniui. Nors jiems tai bus nauja teritorija, tačiau ši patirtis, be jokios abejonės pasitarnaus ateityje, kuomet automobilių sporte bus naudojama vis daugiau elektros galios. „Formulės E“ čempionatas yra ne tik puiki technologijų bandymų laboratorija, bet ir tikras automobilių sportas. Pergalės čia – svarbiausias prioritetas, o greičiausieji apdovanojami prizais ir šlove. Ateidamas į šį čempionatą, BMW koncernas ruošiasi ne tik kurti inovatyvias, naujausias technologijas, bet ir rimtai varžyti dėl čempionų titulo. Būtent todėl buvo nutarta bendradarbiauti su „Andretti Autosport“. Jie čempionate dalyvauja nuo 2014-ųjų, šių metų sezonas komandai – jau trečiasis. Per tiek laiko „Andretti Autosport“ sukaupė daug patirties, reikalingos norint būti konkurencingiems. Tiesa, nors oficialiai BMW komanda „Formulės E“ čempionate debiutuos tik kitąmet, tačiau jie nebus visiški naujokai. BMW tiesiogiai šio čempionato lenktynėse dar niekada nedalyvavo, tačiau šios markės automobilius „Formulės E“ trasose išvysti buvo galima ir anksčiau. Oficialus „Formulės E“ čempionato saugos automobilis yra „BMW i8“. Prikausto vis daugiau azarto mėgėjų pasaulyje „Formulės E“ čempionato etapai vyksta pačiuose didžiausiuose pasaulio miestuose, bolidai skrieja gatvėse įrengtose trasose, o juos vairuoja aukščiausios klasės pilotai. Dauguma jų į šį čempionatą atėjo iš kitų aukščiausio lygio čempionatų, tokių kaip „IndyCar“ ar „Formulė 1“. „Formulės E“ čempionatas dažnai yra lyginamas su „Formule 1“. Nors panašumų tarp šių dviejų čempionatų galima atrasti daug, ir skirtumų egzistuoja nemažai. Visų pirma, šio čempionato bandymai, kvalifikacija ir lenktynės vyksta tą pačią dieną. „Formulės E“ lenktynėse sirgalių jaudulys tampa išskirtinai svarbiu, nes šis čempionatas žiūrovams leidžia tiesiogiai prisidėti prie savo favoritų sėkmės. Lenktynių metu vyksta balsavimas, kurio metu sirgaliams leidžiama atiduoti balsus už savo palaikomus pilotus. Lenktynininkų, kurie sulaukia stipriausio palaikymo, bolidų varikliams yra suteikiamas „sirgalių įkrovimas“, kuris gali pasitarnauti kovojant dėl labai naudingų metrų ir sekundžių įtemptose lenktynėse. „Formulės E“ čempionato pirmasis sezonas buvo rengiamas 2014 metais, tai yra sparčiai populiarėjanti lenktynių šaka. Elektrinių formulių lenktynes transliuoja tokie televizijos kanalai, kaip „Fox Sports“, „Viasat“ ir „Eurosport“, aktyvių sirgalių skaičiai auga itin sparčiai. Kritikos sulaukiantis skleidžiamas „nesportinis“ elektrinių variklių gausmas prikausto daugiau ir daugiau azarto mėgėjų pasaulyje. Trasoje elektra varomo automobilio keliamas futuristinis garsas siekia apie 80 decibelų, tai vos daugiau nei tradicinių gatvėmis riedančių automobilių keliamas triukšmas. Tačiau beveik 50 decibelų mažiau, nei yra įpratę girdėti „Formulės 1“ gerbėjai.