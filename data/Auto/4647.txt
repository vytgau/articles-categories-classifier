Parkomatas ir kelio ženklas vienas kitam prieštarauja Morta M. – nuolatinė kurorto viešnia, kartu su mažamečiu sūnumi ji mėgsta lankytis pajūryje. „Todėl atvažiuojame į Palangą visais metų laikais. Turime savo pamėgtas vietas, jas nuolat lankome, apžiūrime, įpratau palikti automobilį toje pačioje vietoje – Vytauto gatvėje, netoli sankirtos su J. Basanavičiaus gatve. Jau susiformavo toks įprotis: atvažiuoji ir palieki mašiną čia tiek vasarą, tiek žiemą. Vasarą, žinia, už stovėjimą sumoku greta stovinčiame parkomate, kitu metų laiku palieku automobilį nemokamai, - „Vakarinei Palangai“ pasakojo žurnaliste dirbanti jauna moteris. – Taip planavau savo viešnagę Palangoje ir praėjusį savaitgalį. Deja, grįžus iš pasivaikščiojimo manęs laukė staigmena – už mašinos lango valytuvo buvo užkištas ryškiaspalvis įspėjamasis lapelis, jog mano mašina nufotografuota, Kelių eismo taisyklių (KET) pažeidimas užfiksuotas. Kai apsidairiau aplink, pastebėjau, kad tokiais lapeliais buvo numarginti visi ties Kurhauzu Vytauto gatvėje stovintys automobiliai“. Viešnia teiravosi, ką reiškia vienas šalia kito stovintys ir vienas kitam prieštaraujantys įrenginiai: pinigus už stovėjimą renkantis parkomatas bei sustoti šioje vietoje draudžiantis kelio ženklas? „Nebekalbu apie tai, kad tame nėra visiškai jokios logikos: kas Palangoje tokia eismo reguliavimo struktūra pasirūpino ir apskritai, ar ji kurorte kam nors rūpi? Būtų suprantama, jeigu tokie kelio ženklai atsirastų pavojingose zonose, bet akivaizdu, jog ši – nepavojinga, nes ilgus metus čia buvo leidžiama stovėti. O gal ta pati vieta gali būti ir pavojinga, ir nepavojinga, priklausomai nuo metų laikų? Ateinančią vasarą rinkliava už stovėjimą vėl bus renkama ir zonos „pavojingumas“ dings?“, - retoriškai teiravosi kurorte dažnai besilankanti tauragiškė. Morta M. patikino, kad baudą susimokės artimiausiu metu, ir dėl neapdairumo kaltina tik save, bet ją stebina Palangos kaip kurorto apsukrumas: „Greitu laiku tapsite rezervatu“. Vairuotojų prašo atidumo Tauragiškės aptiktame apie nuobaudą informuojančiame lapelyje rašoma, kad vairuotoja pažeidė Administracinių teisės pažeidimų kodekso 124 (1) straipsnio 4 dalį – sustojo arba stovėjo ten, kur tai daryti draudžia KET. Už tai vairuotoja gali būti nubausta 28-86 eurų bauda. Palangos miesto policijos komisariato Reagavimo skyriaus viršininkas Gintautas Pocevičius yra ir miesto Saugaus eismo komisijos narys. „Tame posėdyje, kai buvo svarstomas klausimas dėl draudžiamųjų kelio ženklų įrengimo minimoje Vytauto gatvės zonoje, nedalyvavau. Todėl negaliu nurodyti motyvų, dėl ko jie čia įrengti, - tikindamas, kad ši miesto dalis nepriskiriama pavojingai eismo zonai, kalbėjo policijos pareigūnas. – Policija niekada nesiima drastiškų priemonių, stengiasi prasižengusius vairuotojus pirmiausiai įspėti. Tačiau toks motyvas, jog praėjusiais metais vienoje ar kitoje vietoje buvo kitoks ženklinimas, nuo atsakomybės neatleidžia. Situacija, eismo tvarka bet kurioje vietovėje yra kintanti. Vairuotojai privalo vadovautis ne anksčiau įgyta patirtimi, o realiu kelio ženklinimu“. G. Pocevičius vietos gyventojams ir kurorto svečiams pataria būti atidesniems ir be reikalo negadinti sau nuotaikos. Įkliuvo ir vietos valdininkai BĮ „Palangos miesto rinkliavų centras“ direktoriaus pavaduotojas Eugenijus Simutis „Vakarinei Palanga“ paaiškino, kad jo atstovaujama įmonė privalo stebėti tvarką mieste, nors pats asmeniškai tokią dviprasmybę vadina keista. „Mes tik vykdome kurorto priežiūrą, mūsų įmonės niekas neinformavo, kodėl nuspręsta apmokestinamoje stovėjimo vietoje įrengti sustoti draudžiančius kelio ženklus. Todėl nurodytoje vietoje stovinčius ženklus pavadinčiau tiesiog klaida ar nesusipratimu, - neslėpė E. Simutis. – Viena ausimi teko girdėti, kad nauja tvarka įvesta dėl Tiškevičių alėjos rekonstrukcijos. Tokiu atveju turėjo būti pastatyti laikini, o ne stacionarūs kelio ženklai. Be reikalo piktiname į Palangą atvykstančius poilsiautojus. Žmonės tiesiog sustoja prie parkomato, o čia išvydę užrašą, jog stovėjimas nemokamas, į kelio ženklus nė nesidairo. Tokių pažeidėjų prisirikiuoja visa eilė. Tokiems vairuotojams viešnagė kurorte baigiasi „malonia“ staigmena – žinia, kad jis pažeidė Kelių eismo taisykles. Būname apšaukiami, kad renkame pinigus į biudžetą nepaisydami moralės. Tokia netikėtai atsiradusi naujoji tvarka nepatogi ir vietos verslininkams. Nė vienam palangiškiui nėra paranku, kad poilsiautojai iš mūsų miesto išvyksta su sugadinta nuotaika“. Anot BĮ „Palangos miesto rinkliavų centras“ darbuotojo, pažeidimai Vytauto gatvėje fiksuojami kiekvieną dieną. Įkliūva ne tik svečiai, o ir vietos gyventojai, ir netgi valdžios atstovai. Ypač daug baudų skiriama koncertų Kurhauze ar Koncertų salėje metu, kai į renginius suvažiuoja svečiai. „Jeigu kažkas mano, kad valdžia nedaro klaidų, tai ši situacija įrodo, jog yra priešingai: klysti gali visi. Man, Rinkliavų centro darbuotojui, logiškiausia atrodytų, kad kurorte mokestis už stovėjimą gatvėse būtų renkamas visus metus. Visiems būtų ramiau ir aiškiau: mokamos zonos būtų visada mokamos, tad nepakliūtume į tokias keistas dviprasmiškas situacijas“, - prieš atsisveikindamas pasiūlė E. Simutis. Nauja tvarka – ilgam Palangos savivaldybės vicemeras ir Saugaus eismo komisijos pirmininkas Rimantas Antanas Mikalkėnas patikino, kad Vytauto gatvėje įrengdama naują kelio ženklą Savivaldybė jokio „biznio“ nedaro ir pelno nesiekia. „Kelio ženklo būtinybė iškilo, kai prasidėjo Tiškevičių alėjos rekonstrukcija – statybininkai skundėsi, kad vairuotojai mašinas stato iki pat įvažiavimo į Kurhauzą. Tokia eismo situacija ne tik trukdo matomumui, o ir apsunkina transporto judėjimą. Juk kalbame apie stambiagabarites mašinas, kurios bet kada gali kliudyti neapdairiai paliktus lengvuosius automobilius, - dėsto kelio ženklo „Sustoti draudžiama“ atsiradimo ties parkomatu priežastis R. A. Mikalkėnas. – Aš asmeniškai manau, kad nuo pat pradžių buvo padaryta klaida: nereikėjo leisti stovėti automobiliams ties J. Basanavičiaus gatve. Esu įsitikinęs, kad nuo Rąžės upelio iki Ronžės gatvės turi būti palikta laisva erdvė. Ypač dabar, kai pastatėme naują Koncertų salę, atnaujinome Kurhauzą ir turime, ką parodyti, kuo pasidžiaugti“. Pašnekovas patikino, kad netrukus vaizdas šioje vietovėje bus dar įspūdingesnis: Tiškevičių alėjos rekonstrukciją tikimasi užbaigti iki ateinančių metų gegužės (vasaros sezono pradžios). Čia bus ne tik naujai sutvarkyti takai, suformuotas naujas apželdinimas, o ir ims veikti fontanai. Tad, patikino R. A. Mikalkėnas, praeiviams ar pravažiuojantiems automobiliais šioje kurorto vietoje bus į ką akis paganyti. „Todėl yra didelė tikimybė, kad ateinantį vasaros sezoną ši zona nebus apmokestinama, nes stovėti čia paprasčiausiai bus draudžiama. Turiu galvoje, kad parkomatas iš čia turėtų būti iškeltas į kitą vietą, - patikino vicemeras ir Saugaus eismo komisijos vadovas. – Negalime pirmenybės teikti automobiliams. Neturime užmiršti, kad esame kurortas. O tai reiškia, kad reikia daryti viską, jog transporto čia būtų kuo mažiau, kad eismas būtų perkeltas į tolimesnes nuo jūros bei centro gatves“. R. A. Mikalkėnas sakė, kad visame pasaulyje vadovaujamasi tokia praktika – pirmenybė teikiama pėstiesiems, po jų – dviratininkams ir elektromobiliams. Tuo tarpu mašinų eismas specialiai trukdomas ir apribojamas visomis įmanomomis priemonėmis: įrengiamos sunkiai pravažiuojamos sankryžos, kalneliai, vingiuotos gatvės, o stovėjimas kuo arčiau centro ar jūros brangiai apmokestinamas. Būtent dėl to Palangoje svarstoma galimybė Vytauto gatve leisti tik vienpusį eismą. R. A. Mikalkėnas neslepia, kad šis pasiūlymas, kaip ir visos naujovės, sulaukia neigiamos reakcijos. Tačiau neatmetama, jog vienpusis eismas bus įvestas taip pat jau 2017 metų pavasarį – likus dviem mėnesiams iki vasaros sezono.