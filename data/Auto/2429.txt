„Volkswagen“ tvirtina, kad normalu, kai automobilių gamintojos keičiasi technine informacija, siekdamos paspartinti inovacijas. Tačiau ji atsisakė komentuoti konkrečius kaltinimus, esą penkios Vokietijos automobilių gamintojos slapta tardavosi dėl kainų ir technologijų. Vokietijos automobilių gamintoja „Daimler“ minėtus kaltinimus taip pat pavadino spekuliacijomis. Europos Sąjungos (ES) antimonopolinės institucijos tikrina žiniasklaidoje pasirodžiusią informaciją apie Vokietijos automobilių gamintojų kartelinį susitarimą. Informaciją apie tai, kad Vokietijos bendrovės galėjo derinti savo veiksmus, liepos 21 dieną išplatino Vokietijos savaitraštis „Spiegel“. Savaitraščio duomenimis, karteliniame susitarime dalyvavo bendrovės „Volkswagen“, „Audi“, „Porsche“, BMW ir „Daimler“. Per visą tą laiką buvo surengta apie 60 darbo susitikimų, kuriuose dalyvavo per 200 koncernų darbuotojų. Savo pareiškime, paskelbtame po surengto neeilinio susirinkimo, „Volkswagen“ teigia: „Gana įprasta tarp viso pasaulio automobilių gamintojų keistis technine informacija, siekiant paspartinti inovacijas ir pagerinti jų kokybę“. VW jau dabar turės sumokėti dešimčių milijardų svarų kompensacijas bei baudas, pripažinusi klastojusi dyzelinių variklių emisijų duomenis. Nepaisant skandalo, VW veiklos pelnas antrąjį metų ketvirtį išaugo daugiau nei dvigubai - pelno rodiklius pagerinti padėjo išlaidų mažinimas ir didesnės vertės naujų modelių pristatymas. Pagrindinis pelnas antrąjį metų ketvirtį, palyginti su analogišku praėjusių metų ketvirčiu, išaugo nuo 1,9 mlrd. iki 4,5 mlrd. eurų.