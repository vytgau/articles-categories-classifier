„Štutgarte įsikūrusi bendrovė beveik dešimtmetį nuo 2008 iki 2016 metų prekiavo automobiliais, kurių taršos lygis viršijo leistiną“, – rašo minėtas laikraštis. Bendradarbiaudamas su regioninėmis televizijomis NDR ir WDR, laikraštis aptiko informacijos, kad vienas Štutgarto teismas leido prokurorams gegužės pabaigoje atlikti kratų vienuolikoje „Mercedes-Benz“ ir „Smart“ gaminančiai kompanijai „Daimler“ priklausančiuose objektuose. Tyrėjai įtaria, kad didžiausia pasaulyje prabangių automobilių gamintoja naudojo panašią programinę įrangą, kaip ir konkurentė „Volkswagen“, kad klastotų automobilių taršos duomenis. Esą tokia programinė įranga buvo įdiegta daugiau nei viename milijone lengvųjų automobilių ir furgonų, įskaitant ir C, E ir R klasės „Mercedes“ automobilius. Remiantis minėtame arešto orderyje nurodyta informacija, prokurorai siekė gauti elektorinio susirašinėjimo tarp 99 „Daimler“ darbuotojų, įskaitant vieną valdybos narį, duomenų. Skelbiama, kad dviejų „Daimler“ darbuotojų, kurie sukūrė klastoti padedančią programinę įrangą, atžvilgiu jau pradėtas oficialus tyrimas dėl sukčiavimo ir melagingos reklamos. Tačiau manoma, kad įtariamųjų skaičius augs „Daimler“ gresia ir JAV teisingumo departamento tyrimas bei nemažai grupinių ieškinių dėl melagingos reklamos.