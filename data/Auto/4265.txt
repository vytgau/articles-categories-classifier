Per pastaruosius ketverius metus SEAT pardavimai išaugo 27,8 proc. Gamintojai pastebi, kad naujasis „Ateca“ modelis gerokai prisidėjo prie SEAT pardavimų augimo. Nuo liepos mėnesį prasidėjusių oficialių pardavimų kompanija pardavė 24 tūkst. 200 vnt. savo pirmų istorijoje visureigių. Dėl sėkmingos „Ateca“ pardavimų pradžios SEAT automobilių pardavimo rodiklis ūgtelėjo 5,3 proc. Vis dėlto „Ateca“ nebuvo vienintelis kompanijos modelis, galintis pasigirti rekordiniais pardavimais. Jam įkandin sekė „Alhambra“ bei „Leon“. Abu modeliai 2016 metais pasiekė geriausius savo istorijoje pardavimų rezultatus. Tarsi specialiai savo 20-mečio proga vienatūris „Alhambra“ padidino savo pardavimus dviženkliu skaičiumi – 13,6 proc. (30 tūkst. 700 vnt.). „Leon“ modelio pardavimai šoktelėjo 3 proc. (165 tūkst. vnt.). Tai geriausias šio modelio pardavimų rezultatas nuo 1999 m., kada buvo pristatytas pirmos kartos „Leon“. Dar vieno, ikona tapusio, „Ibiza“ modelio pardavimai, lyginant su 2015 m., šiek tiek krito (-0,9 proc. – 152 tūkst. vnt.). „Su atnaujintais „Leon“, penktos kartos „Ibiza“ bei naujuoju „Arona“ modeliu mes išsikėlėme tikslą dar labiau padidinti savo pardavimus. Panašu, kad 2017 metai bus labai ypatingi visai SEAT kompanijai“, – sakė SEAT prezidentas Luca de Meo. SEAT automobilių pardavimai Vakarų Europos regione peržengė 319 tūkst. 900 vnt. ribą. Tai reiškia, kad, lyginant su 2015 metais (312 tūkst. 800 vnt.), pardavimai pakilo 2,2 proc. Dėl šio augimo reikėtų ypač padėkoti Austrijai (+12,9 proc.), Švedijai (+31,3 proc.) ir Portugalijai (+17,0 proc.). Tai geriausias šio regiono rezultatas nuo 2007 metų. Augimas Lenkijoje (+22,0 proc.) ir Vengrijoje (+11,1 proc.) svariai prisidėjo prie pardavimų rezultatų Rytų Europos regione – čia pardavimai pakilo 8,2 proc. (28 tūkst. 200 vnt.), lyginant su 2015 metais (26 tūkst. 100 vnt.). Tai geriausias rezultatas regione nuo 2008 metų. 2016 metais SEAT istorinius rekordus užfiksavo ir Turkijoje bei Izraelyje. Turkijoje pardavimai ūgtelėjo 41,7 proc. (19 tūkst. 700 vnt.) – jos gyventojus pasiekė 5800 automobilių daugiau negu 2015 metais. Izraelyje pardavimų augimas siekė 6,2 proc. Šioje šalyje namus rado 8 tūkst. SEAT modelių. „Ateca“ modelio sėkmė turėjo didžiulę įtaką kompanijos finansiniams rezultatams. Per pirmuosius 9 praėjusių metų mėnesius kompanijos veiklos pelnas siekė 137 mln. EUR, tai reiškia, kad jis buvo 11 kartų didesnis, lyginant su tuo pačiu periodu 2015 metais. Lietuvoje – dvigubai išaugę pardavimai Nors Lietuvos rinka dėl savo itin mažų apimčių nėra itin svarbi SEAT automobiliams, tačiau šių automobilių importuotojai Lietuvoje, UAB „Autojuta“ taip pat džiaugiasi ženkliai išaugusiais pardavimais. „Naujasis „Ateca“ modelis nustebino neįtikėtinu populiarumu. Nuo pat pirmos dienos kai tik gavom šį automobilį Lietuvoje, žmonės reiškia didelį susidomėjimą. Kadangi „Ateca“ Lietuvą pasiekė tik antroje praėjusių metų pusėje, tikimės, kad kitais metais SEAT pardavimai dar labiau padidės,“ – sako UAB „Autojuta“ SEAT padalinio vadovas Nerijus Gečas. Pernai SEAT automobilių populiarumas Lietuvoje padidėjo įspūdingais 204 procentais – pirkėjai įsigijo 147 įvairių modelių šio ispanų gamintojo automobilius.