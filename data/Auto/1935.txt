Kaip rašoma pranešime žiniasklaidai, jau treniruočių važiavimuose R.Baciuška pademonstravo, kad savo pažadą jis užsibrėžė ištesėti. Antras rezultatas iš 28 greičiausių Europos lenktynininkų nuteikė optimistiškai, o kvalifikaciniuose važiavimuose Rokas tik dar kartą įrodė, kad pajėgus kovoti su pripažintais lyderiais. Po keturių kvalifikacinių lenktynių tauragiškis surinko 154 taškus ir į pusfinalius, į kuriuos patenka tik 12 geriausių lenktynininkų, žengė būdamas 3 vietoje. Pusfinalio važiavimas tapo tikru vieno aktoriaus šou. Šiek tiek laiko praradęs starte, vėliau R. Baciuška visuose trasos sektoriuose buvo greitesnis už konkurentus ir beveik trimis sekundėmis aplenkė antroje vietoje finišavusį latvį Artį Baumanį.  Finalas buvo ne mažiau įspūdingas. Tik 0,7 sekundės finiše skyrė etapo nugalėtoją ir čempionato lyderį Kristianą Szabo nuo antrą vietą užėmusio R.Baciuškos. Trečias Rygoje vykusiame „Euro RX“ etape finišavo Jussi-Petteri Leppihalme. Dar nežinia ar R.Baciuška startuos paskutiniame Europos ralio kroso čempionato etape Vokietijoje spalio 1 d., tačiau dalyvavęs tik dviejuose iš aštuonių jau įvykusių etapų, lietuvis bendroje įskaitoje užima 9 vietą tarp 50 geriausių Europos lenktynininkų.