„Tai bus paskutinis Dakaras „Peugeot“. Savo puikų pasirodymą norime užbaigti aukšta nata, – pranešime spaudai apie savo bandymų programą teigė „Peugeot Sport“ direktorius Bruno Faminas. – Tačiau kaip visuomet sakau, kad nieko negalima iš anksto prognozuoti. Sunkiausias dalykas, pasiekus pergalę, yra ją pakartoti.“. 2016 metai nebuvo pirmieji, kai „Peugeot“ laimėjo Dakaro ralį. Ši gamintoja jau buvo pasiekusi keturias pergales iš eilės nuo 1987 iki 1990 metų – iš pradžių su automobiliu „205 T16“, o tada su „405 T16“. Tai, žinoma, buvo tada, kai šis ralis iš tikrųjų vyko nuo Paryžiaus iki Dakaro ir dar nebuvo perkeltas į Pietų Ameriką. 10-ajame dešimtmetyje Dakaro ralį keturis kartus su automobiliu ZX buvo laimėjusi ir seserinė „Peugeot“ bendrovė „Citroen“. Tos pačios sudėties Ari Vataneno ir Bruno Berglundo ekipažas 1991 metais automobilį „Peugeot 405“ pakeitė „Citroen“ ir laimėjo. Tuomet 1994-1996 metais sekė trys Pierre`o Lartigue'o ir Michelio Perino pergalės.  Pastaruosius dvejus metus pergalę „Peugeot“ pelnė Stephane`as Peterhanselis ir Jeanas-Paulis Cottret – pirmiausia su „2008 DKR“, o tada su „3008 DKR“. Šiais metais jie vėl dalyvaus Dakare su atnaujintu automobiliu „3008 DKR Maxi“. Tokiais pačiais bolidais važiuos dar trys komandos: Sebastienas Loebas ir Danielis Elena, Carlosas Sainzas ir Lucasas Cruzas bei Cyrilis Despres ir Davidas Castera. Nors organizatoriai perrašė ralio taisykles, kad padėtų kitiems lenktynininkams pasivyti lyderiaujantį „Peugeot“, prognozuojama, kad ralį vėl laimės viena iš šių keturių komandų, dar kartą padovanosianti pergalę Prancūzijai, kol „Peugeot“ galės pasitraukti, būdama šlovės viršūnėje. Beje, viena iš pasitraukimo priežasčių ir įvardijamas taisyklių keitimas, suteikiantis kitoms komandos daugiau galimybių.