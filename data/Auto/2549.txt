T. y. net nežino, kokios įspūdingos yra tokių mašinų galimybės ir kiek daug teigiamų emocijų žmogus nepatiria jų neišbandęs. Netrukus po to, kai į Lietuvą buvo importuoti pirmieji „tikri“ visureigiai, juos įsigiję vyrai pradėjo burtis į neformalius klubus ir rengti bendras išvykas į bekelę. Kaip kad juokaudavo patys 4x4 entuziastai – „susikurti sunkumų ir didvyriškai juos nugalėti“. Tačiau netrukus anarchija dvelkiančių pasivažinėjimų banga atslūgo, nes pradėjus atkurti nuosavybės teisę „niekieno“ miškų ir kelių nebeliko. Valstybei priklausančiose erdvėse visus gadinančius miško paklotą pradėjo vaikyti girininkai, o susitarti su privačių valdų šeimininkais ar gauti oficialius leidimus tapo pakankamai sunku. Šiandien bene vienintelis legalus būdas pasitikrinti technikos galimybes ir savo paties vairavimo meistriškumą bekelėje – rinktis oficialias, po Lietuvos automobilių sporto federacijos „4x4“ komiteto vėliava rengiamas, pravažumo bei „Rally Raid“ čempionato ar taurės varžybas. Keletas visureigių mėgėjų klubų į tokio pobūdžio lenktynes kviečia buvusiuose (kartais ir tebeveikiančiuose) karjeruose ar panašiose vietose. Bekelės sporto šakų komiteto vadovas ir įvairių varžybų organizatorius Gediminas Grigaitis, pasakodamas apie visureigių judėjimo evoliuciją teigia, kad jau keletas metų, kai susiformavo dvi kryptis: pravažumo arba „Trophy“ čempionato dalyviai konstruoja tokią techniką, su kuria būtų galima startuoti garsiosiose „Ladoga“ varžybose Karelijos pelkėse, o greičio mėgėjai iš „Rally Raid“ arba „Cross Country“ čempionatų svajoja apie „Dakaro“ maratoną. Ir vieniems, ir kitiems bendra tai, kad važiuojama nežinoma trasa, todėl nepaprastai svarbūs orientavimosi gebėjimai, naudojantis klasikinėmis kelio knygomis ar „renkant“ virtualius taškus, pažymėtus GPS taškais navigacijos sistemoje. „Ir vienoje, ir kitoje visureigių sporto atmainoje yra erdvės pasireikšti netgi su visiškai standartiniais automobiliais. Tarkim, pravažumo varžybose pasirūpinus tinkamomis padangomis ir gerve, galima įveikti TR1 klasės mašinoms parengtas užduotis. Čia tas pats, kas įbristi į balą mūvint kelius siekiančius aulinius. TR2 klasėje startuojama gana radikaliai patobulinta technika, o balos čia – „iki juosmens“. TR3 visiški monstrai, galintys lįsti į purvyną „iki kaklo“, dažniausiai su standartiniais visureigiais turi nedaug ką bendra – bene vienintelis rimtesni ribojimas susijęs su automobilio prošvaisa ir ratų dydžiu, – aiškina G. Grigaitis. – „Rally Raid“ gerbėjai taip pat grumiasi trijose klasėse: „Sport“ ir „Extreme“ čempionato dalyviai bei „Tourism“ taurės varžybose. Kadangi čia greičiai gerokai didesni, automobiliai privalo turėti saugos lankus, sportininkai – šalmus. „Tourism“ klasėje varžomasi tik orientacinėse rungtyse, judama griežtai laikantis kelių eismo taisyklių, todėl čia puikiai tinka standartiniai visureigiai, o ekipažą gali sudaryti tiek žmonių, kiek yra sėdimųjų vietų.“ Kad susidomėjimas visureigių sportu stipriai išaugęs, liudija ir sausio mėnesį kylantis „dakarinis“ ažiotažas – informacija apie lietuvių ekipažų rezultatus ir nuotykius naujienų portaluose sulaukia daugiau dėmesio nei visos nacionalinės pop scenos įžymybės kartu paėmus. Tiesa, tiek pravažumo, tiek „Rally Raid“ varžybose kol kas nuolat dalyvauja 30-40 ekipažų. Tai apčiuopiamai mažiau, nei prieš krizę, tačiau organizatoriai atkreipia dėmesį į stipriai ūgtelėjusį techninį pasirengimą. Mūsiškiai vyrai nuolat puikiai pasirodo „Ladoga“ varžybose (pernai galingiausioje „Proto“ klasėje, laimėjo Nerijaus Gurklio ekipažas, o Vaidotas Paškevičius iškovojo trečią vietą), o su „Rally Raid“ lyderių mašinomis iš tiesų galima neprastai pasirodyti „Dakaro“ trasose. Artimiausia proga pamatyti Lietuvos automobilių pravažumo čempionato IV etapo dalyvių kovas liepos 22-23 dienomis bus galima Kupiškio rajone esančioje Uoginių trasoje. Nors 22 hektaruose suformuotos maršruto ilgis viso labo 4 kilometrai, net patys greičiausi ir sėkmingiausi bekelės ekspertais geriausiu atveju šią užduotį įveikia per maždaug 15 minučių. Pagal taisykles, kiekvienos klasės nugalėtoju skelbiamas tas ekipažas, kuris per pusantros valandos įveikia daugiausia ratų. Pasak varžybų organizatoriaus, VšĮ „Kupiškio automoto sportas“ vadovo Sauliaus Valiuko, kadangi skirtingų klasių automobiliai startuoja vieni paskui kitus su minimaliomis pertraukomis, visus įdomiausius dalykus galima pamatyti skirtingu rakursu, pėsčiomis pasiekiant naujai įrengtas žiūrovų zonas. T. y. pamatyti kokie konstrukciniai sprendimai leidžia greičiausiai įveikti sudėtingas kliūtis (dalis jų suformuojama dirbtinai) ir kokia vairavimo technika tokiomis sąlygomis optimali. Beje, beveik visus 4x4 renginius globoja visureigiais prekiaujančių įmonės ar gamintojų atstovybės, praprastai varžybų metu rengiančios mokymus – praktinius užsiėmimus, atskleidžiančius tokias automobilių galimybes, apie kurių egzistavimą daugelis net nežino.