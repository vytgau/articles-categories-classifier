Sekmadienio popietę Australijos Brisbano mieste policijos pareigūnai areštavo būrį paspirtukininkų, nepaisiusių kelių eismo taisyklių. Brisbano gyventojo Leo Da Freudo darytame vaizdo įraše, kuriuo jis pasidalino su naujienų agentūra „Reuters“, užfiksuoti paspirtukininkai, apie 14 val. vietos laiku važiavę ne jiems skirta eismo juosta. Ši scena, anot vaizdo įrašo autoriaus, priminė invaziją. Remiantis Kvinslando policijos parengtu pranešimu spaudai, dalis kelių eismo taisyklių pažeidėjų buvo sulaikyti, o būrys netinkamai kelyje besielgusių jaunuolių išsklaidytas Kangaroo Point priemiestyje. Spėjama, kad šis susibūrimas organizuotas socialiniuose tinkluose.