Tai paaiškėjo po penktadienio kvalifikacinių važiavimų ir juos vainikavusių TOP 10 atrankos varžybų, kuriose dar kartą sprinterio savybes pademonstravęs R. Čapkauskas išplėšė pergalę komandai. Šį laimėjimą garantavo Ramūno greičiausias ratas, kai jis vieną 2682 metrų ilgio trasos ratą nuvažiavo per 1 min. 09,952 sek. Pažymėtina, jog ir pernai Ramūno spurtas garantavo šiai, šiemet kiek pakeitusiai pavadinimą, ekipai pergalę TOP 10 lenktynėse, o rezultatas buvo akimirką netgi geresnis – 1 min. 09,724 sek. Žurnalistų šiltai sutikti iškart po apdovanojimų į spaudos konferenciją atskubėję kvalifikacinių varžybų nugalėtojai neslėpė, jog to jie siekė nuo pirmųjų vakar dienos treniruočių, kuriose greičiausią ratą įveikė per 1 min. 11,319 sek, važiuodami vidutiniu 135,380 km/val. greičiu. Šios dienos rytinėje treniruotėje jų pranašumas irgi buvo akivaizdus – vėl dominavo „Exit Palanga by Algirdai“ komanda, greičiausią ratą nuvažiavusi per 1 min. 12,726 sek.  Antrąjį rezultatą TOP 10 kvalifikacijoje parodė belgai (Nico Verdonckas) iš „Qvick-VR Racing“ su „Marc Cars BMW M2 V8“, o trečiąjį – „Skuba Racing“ lyderis Jonas Gelžinis, vairavęs komandos „Porsche 911 GT3 CUP 997“. Kvalifikacijos TOP-10 rezultatai: 1. Exit Palanga by Algirdai – 1 min 09,952 (Aquila CR1) 2. Qvick-VR Racing – 1 min 10,142 (MARC Cars BMW M2 V8) 3. Skuba Dream – 1 min 10,396 (Porsche 911 GT3 CUP 997) 4. Palanga Spa Hotel by EMG Motorsport – 1 min 10,694 (Porsche 911) 5. Palanga SPA Hotel 2 by SpeedLover – 1 min 11,957 (Porsche 911) 6. SKUBA RACING TEAM – 1 min 12,483 (BMW M3 V8 BigDaddy) 7. MOJO Lounge by JR Motorsport – 1 min 12,586 (BMW E46 GTR) 8. VDS Racing Adventures – 1 min 14,209 (MARC Car Focus V8) Dar dvi komandos, kvalifikacinėse varžybose patekusios į greičiausiųjų dešimtuką, TOP 10 atrankoje nusprendė nedalyvauti. Kvalifikacijos nugalėtojus ir prizininkus sveikino Susisiekimo viceministras Paulius Martinkus, kuris Ministro taurę įteikė kvalifikaciją laimėjusios „Exit Palanga by Algirdai“ komandos lenktynininkams ir palinkėjo gražios kovos, bekompromisinių, tačiau džentelmeniškų lenktynių. Varžybų organizatorius, VšĮ „Promo events“ direktorius Darius Jonušis pasveikino ne tik kvalifikacinių varžybų laimėtojus, bet ir spaudos konferencijoje dalyvavusį pirmąjį prizininkų trejetuką su iškovota pirmąja aukštuma ir išreiškė viltį, jog, remiantis ilgamete patirtimi bei šiemet rungtyniausiančių komandų parengtimi ir koviniu lygiu, šeštadienio varžybos bus labai atkaklios, kurių baigties nedrįstų prognozuoti niekas.