Kaip rašoma pranešime žiniasklaidai, tai buvo pirmasis iš daugelio visoje šalyje planuojamų panašaus pobūdžio reidų, kurių taikinyje dviratininkai. Tokie reidai dalis dviratininkų saugumui skirtos socialinės iniciatyvos, kurią įgyvendina Lietuvos kelių policija, ERGO draudimo grupė ir „Velomaratonas“. Anot policijos atstovų, nebausti, o šviesti dviračių vairuotojus – priminti KET, paraginti dėl savo pačių saugumo jų visuomet laikytis, ir yra svarbiausias šios akcijos tikslas. „Važiavimas dviračiu per perėjas išlieka vienu dažniausiai pasitaikančių dviratininkų daromų pažeidimų, todėl šiemet norime atkreipti dėmesį būtent į jį. Nors kai kam galbūt atrodytų visai nekaltas veiksmas, važiuojamosios kelio dalies kirtimas nenulipus nuo dviračio yra pavojingas manevras, nulėmęs ne vieną skaudžią eismo nelaimę. Tai šiandien pradedamų vykdyti reidų metu ir stengsimės priminti Lietuvos dviratininkams“, – sakė Lietuvos kelių policijos tarnybos viršininkas Vytautas Grašys.  Ketvirtadienį surengtame draugiškame reide dalyvavo ir didžiausią šalyje dviratininkams skirtą renginį, „Velomaratoną“, organizuojančio Nacionalinio automobilių klubo vadovas, lenktynininkas Benediktas Vanagas. Anot jo, nors važiavimo dviračiais kultūra šalyje kiekvienais metais pastebimai auga, tačiau ydingų dviratininkų įpročių dar netrūksta. „Svarbu visiems eismo dalyviams suprasti, kad nereikšmingų kelių eismo taisyklių pažeidimų nebūna ir kiekvienas iš jų gali tapti lemtingu. Dėl to visiems minantiems pedalus svarbu taisyklių laikytis bei imtis kitų atsargumo priemonių. Kaip prisipažino ir daugelis šiandien policijos sustabdytų dviratininkų, kartais reikia, kad šiuo, atrodytų, savaime suprantamus dalykus primintų kas nors iš šalies bei paskatintų elgti atsakingiau“, – kalbėjo B. Vanagas. Draugiški policijos reidai, kurių tikslas skatinti saugų važiavimą dviračiais, kartu su draudikais rengiami jau antrus metus iš eilės. Pernai visoje Lietuvoje vykusios panašios akcijos metu dviratininkai buvo raginami keliuose ir gatvėse dėvėti šalmus. „Daugelis turbūt norėtume matyti Lietuvą tokiu dviračiu kraštu, kokiais yra Danija ar Vokietija. Vis tik iki to dar turime užaugti ir pasiekti, kad dviratininkai mūsų miestų gatvėse galėtų jaustis saugiai. Tam, be abejo, reikalingas ir pačių dviračių vairuotojų supratimas, kad jie patys taip pat yra atsakingi už savo saugumą. Supratimo dviratininkų bendruomenėje matome vis daugiau, o tokios akcijos kaip ši, manau, dar labiau skatina dviračių entuziastus į gatvėse jų tykančius pavojus žiūrėti atsakingiau“, – sakė „ERGO Insurance SE“ Lietuvoje generalinis direktorius Saulius Jokubaitis. Pasak S. Jokubaičio, šia akcija skatiname ir automobilių vairuotojus atsakingiau bei dėmesingiau elgtis kelyje. Kelių policijos, ERGO draudimo grupės ir „Velomaratono“ vykdoma akcija bei reidai įvairiuose Lietuvos miestuose tęsis iki dviračių sezono pabaigos. Didelis akcijos rengėjų dėmesys dviratininkų saugumui ir jų švietimui, kaip ir kasmet, taip pat bus skiriamas rugpjūčio 20 d. Vilniuje vyksiančio „Velomaratono“ metu. Lietuvos kelių policijos tarnybos duomenimis, šiemet iki birželio mėnesio šalies keliuose ir miestų gatvėse fiksuoti 76 dviratininkų susidūrimai su automobiliais. 4 iš šių susidūrimų pasibaigė dviratininkų mirtimis. Dar 92 dviračių vairuotojai ir 2 dviračių keleiviai buvo sužeisti. Per 2016 metus gyvybės šalies keliuose iš viso neteko 17 dviratininkų, 230 buvo sužeisti.