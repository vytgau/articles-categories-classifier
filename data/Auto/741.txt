„Bandomasis važiavimas geriau nei techninių duomenų lentelės, spalvų asortimentas ar vidaus apdailos kokybė parodo, ar automobilis jums tinka. Esame turėję ne vieną klientą, kuris, atėjęs į saloną įsigyti vieną automobilį, po kelių bandomųjų važiavimų iškeliauja su kito modelio rakteliais“, – sako Aurimas Tamašauskas, „Modus Group“, atstovaujančios itališkam prekės ženklui „Alfa Romeo“, automobilių verslo pardavimų direktorius. Realybėje atrodo kitaip nei lankstinuke Pirkėjai dar prieš kelionę į naujų automobilių pardavimo saloną paprastai išsiaiškina didelę dalį viešai prieinamos informacijos – varikliai, pavarų dėžės, kainos ir kiti duomenys būna pateikti internetiniame atstovo tinklalapyje. Tačiau realybėje lankstinukuose esantys skaičiai gali sudaryti kitokį įspūdį. „Daug dalykų automobilyje yra labai subjektyvūs. Pavyzdžiui, vienam žmogui 180 AG atrodo mažai, reikia bent 250. Išbandžius automobilį gali pasirodyti, kad ir tų 180 AG visiškai pakanka. Šiuolaikinės pavarų dėžės variklius išnaudoja labai efektyviai, tad ir mažesnė galia leidžia automobiliui sparčiai įsibėgėti, didina pasitikėjimą lenkimo metu“, – teigia A. Tamašauskas. Jis priduria, kad klientams kartais atrodo priešingai – jeigu variklis galingesnis, tai vartos labai daug degalų. Realybė yra tokia, kad net ir 200 AG pasiekiantis visureigis mieste vartos mažiau nei 10 litrų šimtui kilometrų. „Degalų sąnaudos yra gana individualus dalykas, todėl į gamintojo deklaruojamus duomenis reikėtų žiūrėti kritiškai: jeigu žmogus vairuoja agresyviau, mėgsta sparčiau įsibėgėti, tuomet ir sąnaudos bus didesnės. Jas pamatuoti, vėlgi, geriausia bandomojo važiavimo metu“, – aiškina įmonės atstovas. Analogišką istoriją galima pritaikyti bet kuriam automobilio aprašyme pateikiamam skaičiui. Bagažinės talpa nurodoma litrais, tačiau kaip žinoti, ar ten telpa jūsų snieglentė? Erdvė kojoms, pečiams, galvai nurodoma milimetrais, tačiau ar jos pakanka vairuotojui, visai šeimai? Garso aparatūros galia nurodyta vatais, tačiau ar tinka jos kokybė? Tai, ko nėra brošiūrose Automobilių aprašymuose neminima daug dalykų, kurie yra visiškai subjektyvūs: valdymo savybės, komfortas, garso izoliacija ir kitos. Juos geriausia išbandyti gerai žinomose vietose – važiuojant kasdieniniu maršrutu į darbą, namus ar parduotuvę. Tuomet galima objektyviai palyginti įsigyjamo ir dabar turimo automobilio savybes tuose pačiuose keliuose, o taip pat pamatuoti degalų sąnaudas. Automobilių pardavėjai kai kuriuos modelius siūlo išbandyti keliuose, kuriuose geriausiai atskleidžiamos jų savybės. Pavyzdžiui, atvykę į „Alfa Romeo“ saloną Vilniuje ir pareiškę norą išbandyti sportišką „Stelvio“ visureigį, gausite rekomendaciją aplankyti Tuputiškių serpantiną. Tai vienintelis tokio tipo kelias Lietuvoje, Vilniuje nutiestas dar XX a. pirmoje pusėje. Atvykti ne vienam Automobilis dažniausiai perkamas tam, kad juo naudotųsi visa šeima, tad ir į jo bandymą reikėtų atvykti ne vienam. Galbūt keleivio vieta antrai pusei atrodys ne tokia erdvi kaip lankstinuke, o ant galinės sėdynės, priešingai, užteks vietos visiems vaikams, nors nuotraukose atrodo priešingai? Į bandymą šeimos atvažiuoja jau turimu automobiliu, tad prieš įsigyjant naują, verta pamėginti ISOFIX tvirtinimą – pavyzdžiui, ar ant galinės sėdynės įdėjus vaiko kėdutę, užtenka vietos priekyje, ar vairuotojui nereikia aukoti savo komforto? O ar į bagažinę telpa vaiko vežimėlis? Rekomenduojama, kad šeimos nariai ne tik pasėdėtų viduje, bet ir pravažiuotų kartu. Tik tada galima įsitikinti, ar sėdinčių automobilio gale „neužsupa“ bei ar visi jaučiasi komfortiškai. „Sėdynių patogumas, daiktadėžių talpa ir vieta, įvairios kitos smulkmenos yra labai svarbūs faktoriai priimant galutinį sprendimą dėl automobilio įsigijimo. Todėl mes rekomenduojame ne tik atvykti su visa šeima, bet ir pasivažinėti su pardavimų konsultantu – jis papasakos apie visas ypatybes, kurių patys galite ir nepastebėti“, – pataria A. Tamašauskas. Jis priduria, kad konsultanto svarba didėja sulig technologijų skaičiumi automobilyje. Patyręs pardavėjas supažindins klientą su svarbiausiomis elektroninėmis komforto bei saugumo funkcijomis, padės jas tinkamai išbandyti bei įvertinti, kurios iš jų yra reikalingos. Pavyzdžiui, lauke automobilį paliekantis vairuotojas įvertins šildomo vairo privalumus, o garažą turinčiam žmogui toks funkcionalumas gali būti mažai reikalingas.