„Ši azartiška kova turėtų būti ypač įdomi, mat šie geriausieji savo sporto šakų atstovai susigrums jiems visiškai neįprastoje slalomo trasoje – čia nebus nei ilgų tiesiųjų, nei didelio spindulio posūkių, nei didelės erdvės. Kokia trasos konfigūracija, jie iš anksto nežinos, taigi truputį apšilę jie žiūrovams galės parodyti, kaip iš tiesų geba valdyti savo motociklus aplinkoje, panašioje į gatvę, kur kartais tenka staigiai apvažiuoti įvairias kliūtis“, – sako varžybas organizuojančio sporto klubo „Coffee Racers“ prezidentas Adomas Dautartas. „Man tai bus išties įdomu, – teigia Š. Pladas. – Neturiu jokios patirties tokioje rungtyje, net nesu bandęs, taigi turėtų būti smagu. Tikiuosi, trasos konfigūracijos bus nors kiek tinkamos ir sportinio tipo motociklams.“ Pasak A. Dautarto, sportiniams motociklams slalome gali būti išties sudėtingiau, tačiau Š. Pladui tai bus kaip gera mankšta prieš varžybas žiede. 38 metų vilnietis Š. Pladas yra greičiausias Lietuvos plento žiedo motociklininkas. Jam priklauso „Nemuno žiedo“ ir Latvijos „Bikernieki“ žiedo (600cc klasėjė) greičio rekordai. Š. Pladas vairuoja sportinį „Yamaha R6“. 24 metų motociklų akrobatas iš Marijampolės P. Labanauskas šių metų liepą Lenkijoje tapo pasaulio akrobatinio motociklų vairavimo čempionato nugalėtoju. Tarp dvidešimties motociklų akrobatų Lietuvoje jis nuolat varžybose skynė prizines vietas. Pauliaus motociklas – „Kawasaki Zx6r“.  Ir nors atrodytų, kad motociklų akrobatui yra vieni juokai važiuoti slalome, sportininkas atvirauja, kad erdvės jam gali būti mažoka. „Mano triukai dažniausiai reikalauja daug vietos, taip esu įpratęs važiuoti, todėl tokios rungtys kaip slalomas, verčia mane nerimauti – reikės didelio atidumo, sugebėti išnaudoti nedideles zonas“, – sako motociklų akrobatas. Kadangi jis atlieka sudėtingus ir kruopščius triukus, mano turintis pranašumą prieš varžovus. „Slalomas apskritai yra labai puikus būdas lavinti vairavimo įgūdžius, o rungtys „kas greičiau“ žadina norą tobulėti ir išbandyti save“, – teigia P. Labanauskas. 31 metų vilnietis P. Leckas yra praėjusių metų Lietuvos supermoto čempionas „open“ klasėje. „Mūsų varžybose vairavimo principas kiek kitoks, čia teks persiorientuoti, tačiau reiks bandyti, – juokiasi sportininkas. – Daug kas priklauso nuo to, kokia bus trasa, – ar lėta, ar greita, ar daug greitų, aštrių posūkių“. Jo nuomone, pranašumą prieš varžovus jis turėtų aštriuose, nedidelio spindulio posūkiuose, nes supermoto motociklas – labai manevringas. Lenktynininkas vairuoja „TM SMX 450fi“. Varžybos „Autoplius.lt motociklų slalomas“ bus atviros visiems dalyvauti norintiems motociklininkams, nepriklausomai nuo vairuojamo motociklo tipo ar pasirengimo lygio. Šios varžybos bus šeštadienį vyksiančios motociklininkų šventės „Moto Fiesta powered by Liqui Moly“ dalis. Atitvertoje aikštelėje iš kūgelių bus suformuota trasa, kurią dalyviams ir reikės įveikti. Slalomo trasa dalyviams bus atvira nuo 13 iki 17 valandos, kad visi turėtų pakankamai laiko pasitreniruoti ir apsiprasti, varžybos įvyks 15-tą valandą. „Moto Fiesta“ dalyviams ir žiūrovams atsidarys 10 valandą. P. Lecko važiavimą supermoto motociklų varžybose bus galima stebėti nuo 14-tos valandos, Š. Pladas žiedinėse lenktynėse „Baltic Rookie Cup powered by Liqui Moly“ važiuos nuo 17 valandos, o P. Labanausko akrobatikos pasirodymus bus galima stebėti tarpuose tarp pagrindinių varžybų.