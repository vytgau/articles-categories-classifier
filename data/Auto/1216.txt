Gruodžio pradžioje Panevėžio vyriausiojo policijos komisariato patruliai sustabdė patikrinti automobilį BMW. Paaiškėjo, kad tai – Vokietijoje dar pavasarį vogta mašina. O lietuvaičiai savo gimtinėje ja važinėjo su suklastotais automobilio identifikavimo numeriais. Diena anksčiau užsienyje vogta transporto priemonė įkliuvo ir „Regitros“ Panevėžio filiale. Čia „BMW 730D“ nusipirkęs jaunas panevėžietis tik atvaręs savo brangius ratus priregistruoti sužinojo, kad jie ieškomi Norvegijoje. Belgijoje vasarą nuvarytą automobilį „VW Sharan“ Panevėžio „Regitros“ darbuotojai taip pat aptiko jį priregistruoti prieš porą savaičių atvarius pasvaliečiui. Domina naujos ir prabangios Visos minėtos transporto priemonės tuoj pat konfiskuotos, nepaisant to, kad nauji savininkai už jas paklojo nemenkus pinigus. „Nustačius, jog automobilis vogtas, jis paimamas ir iš karto bandoma susisiekti su užsienio valstybės, iš kurios atvaryta mašina, policija ar draudimo kompanija. Paprastai tokios transporto priemonės būna draustos ir jų paieška toliau rūpinasi draudikai. Jiems ir grąžinamas vogtas turtas. Nedrausti automobiliai keliauja atgal pas savininkus“, – „Sekundei“ aiškino Panevėžio apskrities vyriausiojo policijos komisariato Komunikacijos grupės vyresnioji specialistė Rasa Meištė. Iš viso per šiuos metus Panevėžio mieste, policijos duomenimis, pradėta 14 ikiteisminių tyrimų dėl užsienio valstybėse vogtų automobilių. Praėjusiais metais tokių buvo 11. Vagis daugiausia domina naujesnės, prabangios klasės mašinos. Šiemet užregistruoti 4 vogti BMW ir 3 „Mercedes-Benz. Tokios vagystės, pasak R. Meištės, tiriamos gana sėkmingai. Čia daug padeda bendradarbiaujantys užsienio pareigūnai ir draudikai. Nustačius įtariamuosius paaiškėja, kad vagystės siūlas iki apkvailinto pirkėjo nusidriekia ne per vienas rankas. Panevėžio apygardos teisme yra bylų, kuriose įtariamieji – į automobilių vagystes įtraukti per prievartą. Susivilioję geru uždarbiu emigracijoje žmonės tik būdami toli nuo namų sužino, kad naujas jų darbas – daryti nusikaltimą. Išsiskiria Marijampolė „Regitros“ duomenimis, praėjusiais metais iš viso užfiksuotos 159 užsienyje ieškomos transporto priemonės, 61 paieška buvo dėl automobilių dokumentų. Šiemet atitinkamai ieškoma 175 transporto priemonės ir 61 dokumentas. Daugiausia ieškomų transporto priemonių ir jų dokumentų aptinkama Vilniuje ir Kaune. Panevėžyje, „Regitros“ teigimu, tokių atvejų pasitaiko panašiai kaip ir Klaipėdoje bei Šiauliuose. Pastebima, jog statistiškai pagal minėtas vagystes išsiskiria Marijampolės miestas, čia ieškomų transporto priemonių fiksuojama dažniau nei panašiuose miestuose. „Kiekvieną kartą registruojant transporto priemonę „Regitros“ darbuotojai Interpolo ir Šengeno informacinėje sistemoje patikrina, ar automobilis bei jo dokumentai nėra ieškomi užsienyje. Išsiaiškinus, jog, pavyzdžiui, mašina yra ieškoma, informacija perduodama policijai, kuri toliau ir atlieka tyrimą“, – apie užsienyje vogtus automobilius informavo VĮ „Regitra“ Komunikacijos skyriaus jaunesnioji specialistė Emilija Bardauskienė. Tikrinant informaciją apie transporto priemonę yra įvedamas jos identifikacijos numeris (VIN). Tuo metu Šengeno informacinėje sistemoje dokumento statusas tikrinamas įvedant jo numerį. Patikrinus šiuos įrašus, gerokai sumažėja tikimybė įregistruoti vogtą automobilį. Prieš perkant automobilį Tačiau paprastam žmogui pasinaudoti Interpolo ir Šengeno informacinės sistemos duomenimis neįmanoma. Todėl „Regitra“ prieš perkant naują automobilį pataria imtis kitokių atsargumo priemonių. „Asmenys, kurie nelegaliai bando parduoti automobilį, vengia pasirašyti pirkimo–pardavimo sutartį. Neretai pirkėjui nepateikiama visų dokumentų, pavyzdžiui, registracijos liudijimo. Į šiuos dalykus reikia atkreipti išskirtinį dėmesį“, – „Sekundei“ teigė E. Bardauskienė. Anot jos, siekiant apsisaugoti nuo tokių atvejų, pirmiausia reikėtų patikrinti informaciją apie norimą pirkti automobilį. Galima pasinaudoti viešai prieinamais nacionaliniais registrais, kuriuos turi kai kurios Europos Sąjungos šalys (Švedija, Danija, Lenkija, Prancūzija). Taip pat rekomenduojama automobilį pirkti iš oficialių pardavėjų bei visada patikrinti, ar perduodami visi dokumentai, užvedimo rakteliai ir t. t. Be to, būtina pasirašyti pirkimo–pardavimo sutartį tam, kad būtų žinoma, iš ko įsigyjama transporto priemonė. Labai svarbu minėtą dokumentą užpildyti teisingai bei nurodyti visą reikalingą informaciją: faktinius (tikrus) pirkėjo bei pardavėjo duomenis, transporto priemonės kainą, ridą, defektus ir kt. Ne ką mažiau svarbu nepamiršti užfiksuoti ir pinigų perdavimo fakto raštu. Pavyzdžiui, jei už automobilį atsiskaitoma pasirašant sutartį, į ją galima įtraukti punktą, jog pinigai už transporto priemonę gauti ar sumokėti. Be to, sutartį galima papildyti įtraukiant eilutę, kaip ir kokiais terminais bus atsiskaitoma. Tuomet, jei už transporto priemonę atsiskaitoma grynaisiais, pinigų perdavimo faktą būtina užfiksuoti raštu (perdavimo–priėmimo aktas turi būti patvirtintas šalių parašais). „Primename, jog nusipirkus naudotą automobilį iš bet kurios Europos ekonominei erdvei (EEE) priklausančios valstybės ir norint jį įregistruoti Lietuvoje, „Regitroje“ reikės pateikti jo kilmės dokumentą. Taip pat pasirūpinti transporto priemonės valdytojo civilinės atsakomybės privalomuoju draudimu ir technine apžiūra. Tuo atveju, kai automobilis perkamas ne iš EEE šalies, papildomai reikės pateikti ekspertų išvadą (techninės ekspertizės įmonės) bei muitinės procedūrų atlikimą patvirtinantį dokumentą. Įregistravus automobilį bus išduotas registracijos liudijimas ir valstybinio numerio ženklai“, – aiškino „Regitros“ specialistė. Policija perkant automobilį siūlo kartu su jo pardavėju transporto priemonę patikrinti nuvarant ją į „Regitrą“. Kol ekspertai nepateikia duomenų apie mašiną, neverta sudaryti ir pirkimo–pardavimo sutarties.