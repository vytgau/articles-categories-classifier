Nors sekmadienio orų prognozės komandoms įnešė šiokios tokios sumaišties svarstant galimas lenktynių strategijas, stiprus lietus prasidėjo tik pasibaigus varžyboms, jau po apdovanojimų. Tad stebėti brangiausią europinės klasės techniką pilotuojančių greičiausių Lietuvos kartingo meistrų kovas buvo itin patogu. Be to, Plytinės kartodromas dėl savo kompaktiškumo yra itin patrauklus žiūrovams. Daug susirinkusių laukė KZ2 klasės startų. Tai greičiausia ir brangiausia klasė. Šie kartai yra galingiausi, aprūpinti mechanine šešių pavarų dėže, juose stabdomi visi ratai, o darbiniai šios technikos parametrai stebimi telemetrijos sistemų. Europinės KZ2 klasės kartus pilotuojantiems lenktynininkams reikia ne tik emocinės brandos, bet ir pavydėtino fizinio pasirengimo. Tiesa, kartingo sportas – ne tik įspūdinga galingiausia klasė, bet ir šeimos sportas. Todėl tarp žiūrovų buvo ir nemažai mamų, kurios su neslepiamu jauduliu sekė, kaip trasoje sekasi jų atžaloms, žengiančioms pirmuosius žingsnius lenktynių pasaulyje. Ketvirtojo LKF Lietuvos kartingo čempionato etapo finaliniame važiavime tarp „Micro“ klasės sportininkų greičiausias buvo Tomas Rudokas, antrą vietą užėmė Laurynas Žadeika, o trečią vietą iškovojo Simas Veršickas. „Mini“ klasės finale triumfavo Aleksander Sliteris, antrą vietą užėmė Ferapontas Barinovas, trečias finišavo Ąžuolas Jotautas. Įspūdinga, žiūrovų ovacijų nusipelniusi kova vyko ir greičiausios KZ2 klasės finale. Važiavimo pradžioje šios klasės Baltijos šalių čempioną Paulių Paškevičių ir Europos trasose jėgas bandantį Evaldą Dzialtuvą aplenkė tik šiais metais KZ2 klasės technika važiuoti pradėjęs patyręs jaunos kartos lenktynininkas Laurynas Razas. Tačiau priešininkai neleido sportininkui išlaikyti atotrūkio ir įpusėjus atstatė „status quo“ nustumdami Lauryną į ketvirtą vietą.  Trečias finale finišavo Europos ir pasaulio čempionatuose ne kartą Lietuvos vardą garsinęs „JJ Racing“ komandos atstovas Justas Jonušis, antrą vieta atiteko E. Dzialtuvui iš „Paske Racing“, o nugalėjo Baltijos šalių čempionas P. Paškevičius iš tos pačios „Paske Racing“ ekipos. Visus taškus LKF Lietuvos kartingo čempionate lenktynininkai sudėlios po jau nepilno mėnesio – šio sezono paskutinio, penktojo LKF Lietuvos kartingo čempionato etapo lenktynės vyks rugsėjo 3-čią dieną Smalininkų kartodrome.