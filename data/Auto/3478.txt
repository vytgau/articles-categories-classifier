Naujos kartos „Insignia“ modelis be kitų patogumų turi važiavimo toje pačioje eismo juostoje pagalbos sistemą, avarijos atveju pakylantį variklio dangtį, kuris sumažina smūgio jėgą pėsčiajam, jeigu šis būtų numušamas, ir „IntelliLink“ informacinę pramoginę sistemą su bevieliu internetu, informuoja autonews.com. „Jei pirkėjai iš pradžių pasidomėtų stiliumi, funkcionalumu ir ypatybėmis, o tik paskui žiūrėtų, kokia (automobilio) kaina, jiems atrodytų, kad tai puiki alternatyva“, – sakė „Opel Insignia“ vyriausiasis inžinierius Andreasas Zipseris balandį vykusioje automobilių parodoje Ženevoje. Ženevoje pristatytų naujų „Insignia Grand Sport“ sedano ir „Opel Insignia Sports Tourer“ universalo kaina „Opel“ gimtojoje Vokietijoje prasideda nuo 25 tūkst. 940 eurų, o „BMW 3“ serijos automobiliai Vokietijoje kainuoja nuo 30 tūkst. 900 eurų. Naujasis „Insignia“ automobilis yra antras modelis, gaminamas naudojant „General Motors“ (GM) „Epsilon 2“ platformą po „Chevrolet Malibu“. Nauja platforma ilgesnė už „Epsilon 1“, tad automobilio viduje yra daugiau vietos keleiviams. „Reagavome į kritiką, kad pirmame „Insignia“ modelyje keleiviams mažoka vietos ant galinės sėdynės“, – sakė „Opel“ atstovas spaudai. Tad naujos kartos sedanas yra 55 mm ilgesnis. „Insignia Sports Tourer“ ilgesnis 80 mm, o jo ilgis – 4986 mm. Šis automobilis yra ilgesnis už „Mercedes-Benz“ E klasės automobilius ir „Audi A6“.