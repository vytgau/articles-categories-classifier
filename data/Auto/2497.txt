Iš karto po sekmadienį įvykusios avarijos, į kurią pateko 2016 metų „Model S“, vietos pareigūnai paviešino pranešimą, kuriame teigiama, kad „Tesla“ vairuotojas važiavo įjungęs „Autopilot“ sistemą, kai staiga jo transporto priemonė ėmė greitėti. Vėliau 58 metų vairuotojas Davidas Clarkas parašė šerifui elektroninį laišką, kuriame teigia, kad pats netyčia padidino greitį. „Kiek pamenu, įjungiau „Autopilot“ sistemą, tačiau išjungiau, padidindamas greitį. Prisimenu, kaip pamačiau staigų posūkį į kairę. Pradėjau manevrą, bet tada supratau, kad automobilis sunkiai valdomas, užvažiavome ant žvyro“, – rašo D. Clarkas. „Tesla“ atstovai teigia, kad, nepaisant paaiškėjusios tiesos, bendrovė vis tiek atliks vidinį tyrimą.