Aukščiausius balus „Audi Q5“ pelnė visuose testuose, kuriuose šis modelis tikrintas. Atnaujintas vidutinės klasės SUV pasižymėjo didžiausia keleivių, vaikų ir pėsčiųjų sauga. „Euro NCAP“ ekspertai ypač palankiai įvertino „Audi Q5“ bazinėje įrangoje esančią „Audi Pre Sense city“ saugos sistemą ir avarinio stabdymo pagalbininką. Minėta sistema nuolat stebi priešais automobilį esančią erdvę ir įspėja vairuotoją, o esant reikalui ir aktyvuoja automatinio avarinio stabdymo priemones. Nors, lyginant su pirmtaku, naujojo „Audi Q5“ bendras svoris sumažėjo net 90 kg, kėbulas ir rėmas išlaikė savo standumą, užtikrinantį salone sėdinčių keleivių maksimalų pasyvų saugumą. „Euro NCAP“ – esminis automobilių saugos standartas, sukurtas 1997 m. Jau daugelį metų „Euro NCAP“ avarijų testai laikomi vienu svarbiausių automobilio saugumo patikrinimo būdų. Testuose tikrinama visų su automobiliu sąveiką patiriančių eismo dalyvių – keleivių ir pėsčiųjų – saugumas, saugos įrangos veikimas. NCAP organizacijos nariais yra daugelio ES šalių susisiekimo ir transporto ministerijos, įtakingi automobilininkų klubai ir vartotojų teisių gynimo organizacijos. Daugelio bandymų metodika ir atlikimo sąlygos kelia automobiliams griežtesnius reikalavimus nei atitinkami ES norminiai aktai.