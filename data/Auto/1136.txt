Keptas kumpis yra šventinės suomių vakarienės karalius – per kalėdinį laikotarpį jo suvartojama apie 7 mln. kilogramų. Korporacijos „Neste“ skaičiavimai rodo, kad kepant vieną kalakutą ar kumpį, lieka tiek panaudotų riebalų, kad juos perdirbus į degalus automobiliu būtų galima nuvažiuoti daugiau kaip 3 kilometrus. Siekiant atskleisti žiedinės ekonomikos potencialą ir prisidėti tausojant aplinką, Suomijoje antrus metus iš eilės vyksta kalėdinė kampanija „Ham Trick“ – gaminant šventinius patiekalus likę riebalai surenkami ir perdirbami į ekologiškus degalus. Tai – vienintelė tokia kampanija pasaulyje, o ją įgyvendinant iš viso bendradarbiauja 14 organizacijų. Tikslas – pranokti pernykštį rezultatą Praėjusiais metais prie „Ham Trick“ kampanijos prisijungė maždaug 40 tūkst. suomių namų ūkių – gyventojų dėka buvo surinkta 12 tūkst. litrų riebalų, likusių gaminant šventinius patiekalus. „Neste“ visus likučius perdirbo į dyzeliną, kurio užtektų keturis kartus apvažiuoti Žemės rutulį, o jį pardavus surinktos lėšos buvo paaukotos labdarai. Šiais metais iniciatyvos organizatoriai yra dar ambicingesni ir siekia įtraukti pustrečio karto daugiau šeimų nei pernai. Riebalų likučius šalies gyventojai šiemet galės priduoti net 150 surinkimo punktų – tikimasi, kad tai padarys net 100 tūkst. šeimų. Riebalų likučiai Porvoo (Suomija) perdirbimo gamykloje taps „Neste MY“ dyzelinu. Tai – iš atsinaujinančių šaltinių gaminamas dyzelinas, kuris, palyginti su įprastu (iš naftos pagamintu) dyzelinu, nulemia iki 90 proc. mažesnes CO2 emisijas. Šiam dyzelinui gaminti gali būti naudojami ir riebalų, taukų ar kepimui panaudoto aliejaus likučiai. Dyzelinas iš atsinaujinančių šaltinių gaminamas pagal Suomijoje užpatentuotą NEXBTL (angl. – Next Generation Biomass to Liquid) technologiją. Jis gali būti pilamas į bet kurio automobilio baką, taip pat gali būti įprasto dyzelino sudėtinė dalis.