Po 51 gaisro, kilusio naujausio modelio transporto priemonėse (30 iš jų užfiksuoti JAV), Vokietijos prabangių automobilių gamintoja planuoja atšaukti apie milijoną automobilių, siekdama užkirsti kelią kitiems potencialiai dėl elektros gedimo kilti galintiems gaisrams, rašo thetruthaboutcars.com. Ši problema aktuali kelių skirtingų modelių automobiliams ir kyla dėl netinkamo saugiklio darbo tam tikromis sąlygomis. Per kilusius gaisrus žmonės nenukentėjo, o automobilių gamintoja šį trūkumą jau pašalino naujausiuose tik pagamintuose modeliuose. Vis tik naujienų agentūra „Reuters“ praneša, kad „Mercedes-Benz“ nurodė sustabdyti visų su šia problema susijusių dar neparduotų automobilių, esančių prekybos taškuose, prekybą. Šie automobiliai nebus parduoti, kol problema nebus panaikinta. Remiantis JAV nacionalinės greitkelių ir eismo saugumo administracijos (NHTSA) pateikiama informacija, nesklandumų kilo 2015-2017 m. C klasės transporto priemonėse, to paties periodo CLA modeliuose, 2017 m. E klasės ir GLA modeliuose, 2016-2017 m. GLC automobiliuose. Iš milijono atšauktų modelių 354 tūkst. 434 buvo parduoti JAV. „Mercedes-Benz“ motininė įmonė „Daimler AG“ 2016 m. birželio mėn. pradėjo preliminarų tyrimą po gautų pranešimų apie kilusius gaisrus. Nuo tada tyrėjai visą dėmesį sutelkė į problemą. „Savininkai bus informuoti išankstiniu laišku kovo mėn. pabaigoje ir dar kartą 2017 m. liepos mėn., kai dalys taps prieinamos, praėjus apie savaitei nuo atšaukimo, skirto prekybininkams, pradžios“, – teigiama skelbiamame pranešime. Automobilių atšaukimas reiškia jų grąžinimą remontui gamintojo sąskaita.