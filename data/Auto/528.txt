Paskutinio LKF „Žiemos taurės“ etapo lenktynėse paaiškės žiemos sezono nugalėtojai – čia intrigos išlieka labai daug, kadangi taškų skirtumas daugumoje klasių tarp sportininkų vis dar yra minimalus, tad vienvaldžių sezono lyderių nėra. Be to paskutinėse žiemos sezono varžybose savų korekcijų gali įnešti ir orai – sinoptikai paskutinį žiemos savaitgalį žada itin šaltą. Ryškiausias LKF „Žiemos taurės“ sezono lyderis šiuo metu yra „Micro“ klasėje. Čia akivaizdžiai pirmauja Dovydas Gudelevičius nuo artimiausio konkurento atsiplėšęs 44-iais taškais. Tuo metu „Mini“ klasėje taškų skirtumai tarp lyderių yra simboliniai. Prieš paskutinį lenktynių etapą Laurynas Žadeika turi 171-ą tašką, su 165-iais taškais jam į nugarą alsuoja Edgaras Kelmas, po jo seka 158-is taškus turintis Jokūbas Bagdonavičius. „Raket 120“ klasėje šiuo metu akivaizdžiai pirmauja Darius Maciulevičius, tačiau paskui šį sportininką sekančius Mileną Ždanovičiūtę ir Povilą Reisą skiria tik trijų taškų skirtumas. Taipogi trys taškai teskiria „Open Junior“ klasės lyderius Luką Sherbinską ir Andrėją Vibriantytę, o „Open“ klasės lyderiai Dajus Dabašinskas ir Ąžuolas Eidukas prieš lemiamas varžybas turi surinkę vienodą taškų kiekį. Klasėje su pavaromis „Open P“ vienodą taškų bagažą turi ir tituluotasis Rokas Baciuška, ir Audrius Vibriantis. Tad paskutinį žiemos sekmadienį Aukštadvaryje viskas paaiškės tik po finišo.