Rinkoje šis modelis pasirodys 2017 m. Daugiau nei 200 km atstumą su vienu įkrovimu galintis įveikti „e-Crafter“, anot gamintojo, pasižymi ypatingu tvirtumu bei išskirtine keliamąja galia, kuri itin svarbi komerciniam transportui. 11,3 kubinio metro tūrio krovininė furgono erdvė tinka įvairaus pobūdžio kroviniams pervežti. Maksimalus jos aukštis siekia 1961 mm, plotis tarp ratų arkų – 1380 mm, o ilgis – 4855 mm. Šis modelis taip pat išsaugojo ankstesnį krovumą: kaip ir dyzelinė jo versija „e-Crafter“ gali vežti iki 1,7 tonos krovinį. Elektrinio modelio „e-Crafter“ krovinių skyrius įrengtas taip, kad tarnautų kuo ilgiau. Krovinių skyriuje montuojami patys efektyviausi grindų elementai: PROSAFE krovinio tvirtinimo sistema, „Flex-Rack“ sistema ir „Globelyst“ sistemos lentynos. 4,2 tonos sveriantis koncepcinis automobilis varomas 100 kW elektros varikliu ir pasiekia maksimalų 80 km/val. greitį. Maksimalus variklio sukimo momentas be jokio uždelsimo pasiekia 290 niutonmetrų ribą, ir šį rezultatą jis pasiekia net ir esant didžiausiai 1709 kg apkrovai.  Iš 312 atskirų elementų sudarytas „e-Crafter“ akumuliatorius pasižymi bendra 43 kWh talpa ir yra kompaktiškai sumontuotas po krovinių skyriaus grindimis. Esant tinkamai įkrovimo srovei, akumuliatorius iki 80 procentų talpos įkraunamas per 45 minutes. Kurdami modelio konstrukciją „Volkswagen“ inžinieriai atsižvelgė ir į galimus ateities akumuliatorių pokyčius. Koncernas prognozuoja, kad pakankamai greitai jie galės pasiekti iki 400 km ridos atsargą. Tai ypač aktualu pramonės šakoms, kurių veikla telkiasi toliau už miesto, ir kurios negali toleruoti didelių ridos atsargos apribojimų. Nuo dyzelinių versijų naujasis „e-Crafter“ skiriasi specialia „Reef Blue Metallic“ spalva, dažytais bamperiais ir apsauginėmis šoninėmis juostomis bei mėlyna juosta ant radiatoriaus grotelių. Tylųjį „e-Crafter“ galima atpažinti ir iš tik jam būdingų C formos dienos šviesų. Naujajam automobiliui išskirtinumo suteikia ir oda aptrauktas vairas su mėlynos spalvos dekoratyvinėmis siūlėmis bei „Titanium black“ spalvos sėdynės su mėlyna apdaila. Visa tai yra tipiškos „Volkswagen“ elektra varomų automobilių savybės. Koncepcinio elektrinio modelio prietaisų skydelis išsiskiria tuo, kad čia vietoje tachometro montuojamas elektros galią matuojantis vatmetras.