Paraiškas dalyvauti Lietuvos ralio sprinto čempionato ketvirtame etape, kuris yra ir Latvijos ralio sprinto čempionato penktas etapas, pateikė daugiau nei pusė šimto ekipažų. Tai šio sezono ralio sprinto lenktynių masiškumo rekordas, liudijantis, jog pagrįstai galima kalbėti apie ralio sprinto atgimimą. Šeštadienį sportininkai turės įveikti 10 greičio ruožų, kurių bendras ilgis - 57,3 km. Netoli Mažeikių esančių Viekšnių apylinkių kelius lenktynininkai tikrai mėgsta: šias varžybas kaip gerą treniruotę prieš rimčiausius startus mėgsta ir pajėgiausi šalies ralio meistrai, tačiau pastarieji dar laižosi žaizdas po Rokiškio ralio, o artimiausias etapas - Elektrėnų ralis - vyks po trijų savaičių. Šalies ralio sprinto čempionato įskaitoje po jau įvykusių trijų etapų (Latvijos Alūksnės mieste, Kelmėje ir Zarasuose) SG-4 klasėje pirmauja Vitalijaus ir Vytenio Plastininų ekipažas. Mažeikių ASK, kuris yra Viekšnių ralio organizatorius, vadovas V. Plastininas savo klasėje laimėjo visus tris pirmus etapus ir užtikrintai pirmauja, surinkęs 95 taškus. Jo pagrindiniai konkurentai - Tomas Ramanauskas ir Domas Raškevičius - tęsia kovą dėl kitų prizinių vietų, šių lenktynininkų kraityje atitinkamai 66,4 ir 62,6 taško. SG-3 klasėje po pergalę šiemet iškovojo Tadas Sireika ir Justas Simaška, tad jų dvikova tikrai dar nebaigta, nors Tadas savo pagrindinį konkurentą klasėje lenkia net 22 taškais. SG-2 klasėje kovą tęsia 12 ekipažų, o lyderių grupėje tikrai ankšta. Dainius Pranys kol kas turi 42, lenktynes Zarasuose laimėjęs Tadas Pupeikis - 39, Karolis Vitas - 38, Deividas Gezevičius - 34,8, Mantas Kutka - 30 taškų. Į kovą dėl pačių aukščiausių vietų gali įsitraukti ir sėkmingai metus Alūksnėje pradėjęs Vladas Jurkevičius, kuris kol kas turi 27,6 taško. SG-1 klasėje pirmauja 30 taškų turintis Antanas Akučka. „Open“ klasėje ankstesniuose etapuose greičiausi buvo svečiai iš Latvijos: šios klasės įskaitoje pirmauja Mikus Neško, antrąją vietą užima Marekas Švarcas-Švampmanis, trečiąją - Ingus Eisleris. Lietuvis Jonas Sluckus kol kas yra ketvirtas. 2WD įskaitoje stabiliai ir greitai važiuoja Mindaugas Kaminskas. Tik pirmas sezono startas Latvijoje nebuvo labai sėkmingas, o Kelmėje ir Zarasuose iškovotos pergalės leidžia jam užtikrintai pirmauti (76,8 taško). Jeigu lyderis išvengs klaidų bei gedimų, kiti ekipažai galės kovoti nebent dėl dviejų likusių prizinių vietų. Į jas kol kas realiausiai pretenduoja Remigijus Dzvankauskas (45,6 tšk.), Linas Kriūnas (44,2 tšk.), Simonas Bieliauskas (43,8 tšk.) ir Danas Lėčšas (36 tšk.). Lenktynėse, kurios prasidės šeštadienį, 13 valandą, bus dvi sekcijos: pirmą dalį sudarys po du kartus važiuojami 3,3 km ir 4,2 km ruožai bei ilgiausias ralyje 9,1 km penktas greičio ruožas. Po pertraukos ekipažai dar sykį įveiks tą pačią 9,1 km atkarpą, o iki finišo sportininkų dar lauks 8,7 km ir 3,35 km greičio ruožai, kuriuos irgi reikės nuvažiuoti po du kartus. Į Viekšnius ekipažai turėtų grįžti apie 18.40 val. Absoliutus ralio nugalėtojas ir greičiausias 2WD įskaitos ekipažas bus apdovanoti Viekšnių šv. Jono Krikštytojo bažnyčios klebono Kęstučio Zybarto įsteigtomis taurėmis.