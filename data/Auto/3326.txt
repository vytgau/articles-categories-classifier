Kasmet vis populiarėjantis „Moterų ralis“ šiemet prie starto linijos išrikiuos beveik 300 ekipažų. Šiose varžybose jau trečią kartą iš eilės dalyvauja ir R. Krikščiūnaitė su savo komanda „RRteam Damos“. Anot sportininkės, šiose lenktynės, kiek kitokios, nei jai įprasta, tačiau ir čia reikia remtis klasikinio ralio principais. „Vairuotojo ir šturmano tarpusavio susikalbėjimas ypatingai svarbus. Tik tai gali lemti aukštą rezultatą. „Moterų ralis“ nėra sportinės varžybos ir greitis čia nėra svarbiausias, nes viskas vyksta pagal Kelių eismo taisykles. Aišku, varžybose norisi paspausti greičio pedalą, tačiau to daryti negalime, nes yra numatyti laiko kontrolės punktai“, – sakė R. Krikščiūnaitė. Šis ralis vairuotojai Rūtai ir šturmanei Laurynai – trečiasis. Trečioji narė Eglė čia dalyvaus pirmą kartą. Komanda aktyviai ruošiasi jau šeštadienį prasidėsiančiam „Moterų raliui“. Ekipa nagrinėja praėjusių metų kelio knygas, aiškinasi tai, kas iki galo nebuvo aišku pernai. Beje, R. Krikščiūnaitė ralio išvakarėse minės savo gimtadienį, tad šventę ketina perkelti į varžybų dieną ir gimtadienį švęsti trasoje.  „Labai džiugu, kad kiekvienais metais ekipažų daugėja. Tai parodo, kad raliu domisi ne tik vyrai, bet ir tokia gausybė moterų. Kuo daugiau azartiškų konkurenčių, tuo smagesnis laiko praleidimas. Ko tikimės? Puikaus kraštovaizdžio, įdomių aplankytų vietų. Tai yra „Moterų ralio“ privalumai. Tuo įsitikinome jau per du praėjusius ralius. Ralis driekėsi vaizdingomis vietovėmis. Be to, azartiškai ir „ralingai“ leisti laiką su vaikinais įprasta, tačiau tai daryti su draugėmis tenka ne kasdien. Būtent todėl šis ralis yra vienas malonumas. Tai turbūt azartiškiausias ir linksmiausias renginys, skirtas moterims“, – teigė R. Krikščiūnaitė. Komanda atskleidė, kad „Moterų ralyje“ startuos naujuoju „Subaru XV“ automobiliu. Pasak ekipos narių, „Moterų ralis“ kupinas netikėtumų, todėl neaišku, kokia danga ar keliu gali tekti važiuoti. Būtent todėl merginos pasirinko „Subaru“, kuris užtikrina pravažumą, patikimumą ir manevringumą bet kokiame kelyje.