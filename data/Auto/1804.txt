Naująjį sezoną klaipėdiečiai pasitiko ne tik griausminga pergalių serija ir protingai papildytomis gretomis, bet ir su naujų „Renault“ automobilių rakteliais rankose. Vos prieš kelias dienas uostamiesčio krepšininkai džiaugėsi galėdami išbandyti naujuosius „Captur“, „Scenic“, „Talisman Grandtour“ ir „Megane Grandtour“ automobilius. „Klaipėdos „Neptūną“ ir „Renault“ vienija ne tik aistra krepšiniui, bet ir bendras požiūris į savo veiklą – siekis pirmauti ir mėgautis tuo, ką darai. Džiaugiamės pradėję bendradarbiauti su viena iš naujų automobilių prekybos lyderių Lietuvoje ir galėdami iki krepšinio arenos riedėti naujaisiais „Renault“ automobiliais“, – džiaugsmo neslėpė klubo direktorius Artūras Žalys.  „Visi 10 komandai atitekusių automobilių – itin geros komplektacijos, su automatinėmis pavarų dėžėmis. Išrinkome modelius, kurie būtų praktiški ir patogūs daug keliaujantiems aukštaūgiams krepšininkams. Be to, tai vieni naujausių „Renault“ modelių, todėl ne tik dar kvepia dažais, bet ir pasižymi naujausių technologijų gausa. Štai „Captur“ Lietuvos rinkai pristatytas dar tik šių metų birželį“, – apie krepšininkams atitekusius automobilius pasakojo „Sostenos“ Klaipėdos ir Šiaulių regiono vadovas Šarūnas Čekanavičius. „Renault“ Klaipėdą pasirinko ne atsitiktinai, – sako „Renault“ atstovų „Sostena“ grupės prezidentas Donetas Karčiauskas.– Šiuo metu mums tai prioritetinis miestas. Neseniai atnaujinome automobilių saloną Vilniuje, o dabar visas pastangas ir investicijas skiriame Klaipėdos automobilių centrui. Siekiame, kad patalpos taptų modernios ir šiuolaikiškos bei atitiktų visus aukščiausius standartus. Pardavimai Klaipėdoje auga, tad šis miestas strategiškai mums tampa vis svarbesnis, o kaip tai dar geriau parodyti nei remti tai, kas mums visais laikais buvo svarbu – krepšinio klubą?“