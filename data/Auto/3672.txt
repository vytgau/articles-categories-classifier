„Niniette 66“ projektas buvo rengiamas bendradarbiaujant su įmone „Bugatti“, todėl stilistinis jachtos ir superautomobilio panašumas tikrai didelis. Dabar joks save gerbiantis nuostabiojo automobilio savininkas negalėtų sau leisti neįsigyti dar ir jachtos – tiesiog kaip komplekto dalies. Tačiau visiems „Chiron“ vairuotojams prabangių laivų, šiaip ar taip, neužteks: automobilių planuojama pagaminti 500, o jachtų – tik 66. Kaip rašo zr.ru, jachtos pavadinime figūruojantis skaičius nurodo ne tik numatomų išleisti egzempliorių skaičių, bet ir laivo ilgį pėdomis (66 pėdos lygios 20 metrų). Jachtos variklis, deja, ne toks galingas kaip „Chiron“. Pastarajame sumontuoto W12 galingumas – net 1500 AG, o laivams skirtas MAN V8 motoras generuoja 1200 AG, todėl „Niniette 66“ gali išvystyti 48 mazgų (89 km/val.) greitį. Gaminant jachtos korpuso konstrukcijas ir apdailos detales buvo naudota daug anglies pluošto, o laivo vairas yra lygiai toks pat kaip ir automobilio.  Salonas, miegamoji kajutė ir denis, žinoma, atitinka aukščiausios klasės dizaino reikalavimus, nors stilistiškai taip pat primena automobilio vidų. Laive įrengta sūkurinė vonia ir kepsninė, taigi, jame laisvai galima pasimėgauti vonios malonumais, tuo pat metu siurbčiojant kokteilį ir stebint, kaip virš ugnies skrunda ką tik sugautos žuvies kepsneliai. „Bugatti Niniette 66“ kaina kol kas neįvardijama, bet kad ji tikrai bus kosminė, abejoti neverta. Kainą, beje, turėtų lemti ir konkretūs užsakovo pageidavimai.