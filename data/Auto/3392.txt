Trasoje policininkus pasitiko patyrę Vilniaus motokroso klubo sportininkai, kurie buvo pasiruošę padėti perprasti motociklų valdymo subtilybes, esant prastai kelio dangai. Pareigūnai pakeitė tarnybines uniformas į bekelės sportui pritaikytas aprangas ir avalynę, o savuosius plieninius žirgus – į sportinius motokroso bei enduro tipo motociklus. Kantriai išklausę instruktažą, stebimi trenerių komandos, suko ratus aplink trasą. Šiek tiek apšilę, mokėsi figūrinio vairavimo smėlyje, o drąsiausi išvažiavo į trasą, kurioje jau balandžio 22-23 dienomis griaudės Lietuvos motokroso čempionato pirmasis etapas. Vilniaus motokroso klubas džiaugiasi, galėdamas bendradarbiauti su Lietuvos kelių policijos tarnyba, taip prisidedant prie pareigūnų motociklų valdymo įgūdžių gerinimo bei saugesnio eismo keliuose. 