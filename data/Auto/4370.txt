Varžybų dalyvius ši šalis užbūrė gyventojų atvirumu, įspūdinga gamta bei ypatingu – raudoną atspalvį turinčiu gruntu, ant kurio prologe lenktyniavo sportininkai. Daugiau nei 20-yje šalių lenktyniaudamas 7-iuose Dakaro raliuose aplankęs „CRAFT Bearings“ komandos lenktynininkas Antanas Juknevičius taip pat turėjo gerų žodžių Paragvajui.  „Tikrai puiki šalis – iš organizacinės pusės viskas buvo neblogai įgyvendinta, labai patiko ir trasos. Galima rasti įvairaus tipo dangos, šalis gan turtinga savo gamta, - teigė A. Juknevičius. - Taip pat neblogai vertinu ir renginio organizacinę pusę – Dakaro startas reikalauja labai daug logistinių, administracinių įgūdžių, ir kad visa tai įvyktų sklandžiai, reikia įdėti nemažai pastangų. Manau pirmąjį Dakaro egzaminą šalis išlaikė.“ Dakaro raliui persikėlus į Argentiną, A. Juknevičiaus komanda dalinasi vaizdo įrašu su įspūdingais kadrais iš varžybų prologo.