Žingeidūs mažieji atsisakys vykti mokykliniu autobusu, jeigu jame neprisitvirtins saugos diržai ar bus akivaizdūs kiti defektai. Tad nuo šiol Anykščių rajono mokyklinių autobusų vairuotojai bus priversti pasitempti ne tik vykdami į techninę apžiūrą. Anykščių rajono pradinukai nusiteikę į pamokas važiuoti tik tvarkingomis transporto priemonėmis. Tokiam iššūkiui mažuosius anykštėnus paskatino Kavarsko pagrindinėje mokykloje ir Anykščių techninės apžiūros stotyje surengta akcija „Būk saugus eismo dalyvis“. „Įlipę į autobusą apsidairykite, ar viskas tvarkoje, patikrinkite, ar gerai prisisega saugos diržai, – pradinukus padrąsino kelių policijos pareigūnė Aistė Dijokaitė. Tą patį darykite ir namie, sėsdami į tėvelių automobilius. Tapkite jaunaisiais saugios technikos ekspertais“. Kam automobiliui – saugos diržai, o slidininkui ar čiuožėjui – šalmas? Kuria žingsniuoti kelio puse, kaip teisingai segėti atšvaitą, saugiai pereiti gatvę ir stotelėje laukti autobuso? Į šiuos ir daugelį kitų svarbių klausimų atsakymus išgirdo moksleivai, atlydėti mokytojų į nuotaikingą edukacinę priemonę „Būk saugus eismo dalyvis“. Pradinukams skirtą tęstinį saugaus eismo renginių ciklą inicijavo Lietuvos techninės apžiūros įmonių asociacija „Transeksta“ kartu su Vilniaus apskrities Kelių policija. Kelių policijos pagalbininkas „Amsius“ Anykščių rajono pradinukus pakvietė į saugaus eismo pamoką. Joje Vilniaus apskrities kelių policijos pareigūnė A. Dijokaitė vaikams žaisminga forma atskleidė saugaus elgesio principus. Guvūs pradinukai diskutavo apie saugų elgesį keliuose, juose tykančius pavojus, mokėsi pereiti gatvę, įvertino atšvaitų svarbą tamsoje. Moksleivius ypač patraukė bandymas su kiaušiniu. Pastarasis, įdėtas į šalmą, net ir numestas nesudužo, tuo tarpu be šalmo – ištiško.  „Techninė apžiūra automobiliui – taip, kaip žmogui poliklinika“, – sakė LRT TV laidos „Keliai. Mašinos. Žmonės“ vedėjas Valdas Juozas Vilūnas, pasakodamas, kaip tikrinami automobilio stabdžiai, žibintai, išmetamosios dujos ir kiti parametrai bei kam apskritai juos reikia tikrinti? Anykščių techninės apžiūros stotyje surengtoje akcijoje „Būk saugus eismo dalyvis“ pradinukai įgijo daug naujų žinių. Jomis mažieji pažadėjo pasidalinti su namiškiais ir draugais bei akylai sekti, kad visi jų laikytųsi. „Pradžiugino ir kartu nustebino vaikų išmanumas. Nepaisant jauno amžiaus jie sukaupę brandžias saugaus elgesio žinias. Savo požiūrį jie kūrybingai atskleidė ir raiškiuose piešiniuose. Su nuotaikingais mažųjų kraštiečių darbeliais, kurie nuo šiol papuoš stoties patalpas, visada galės susipažinti techninės apžiūros lankytojai“, – sakė Utenos TAC direktorius Stasys Masiulis, įteikdamas apdovanojimus piešinių autoriams.