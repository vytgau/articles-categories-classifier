„Lucid Air“ elektromobilyje sumontuoti du motorai – po vieną ant abiejų ašių. Teigiama, kad bendra 1000 AG galia leis jam nuo 0 iki 96 km/val. pagreitėti per 2,5 sek., o automobilio maksimalus greitis bandymų metu pasiekė net 315 km/val., kas elektriniam modeliui yra daugiau nei įspūdinga. Pirkėjams bus siūloma keletas modelio versijų: su 100 arba 130 kWh talpos baterijomis. Pastarasis variantas galės be papildomos įkrovos įveikti ne mažiau įspūdingą 643 kilometrų distanciją. Palyginimui, dabar galingiausias „Tesla Model S P100D“ modelis gali nuvažiuoti 506 km.  „Lucid Air“ taip pat bus sumontuota techninė įranga, kuri leis „paruošti automobilį autonomiškai eigai“: trumpųjų bangų radarai, vaizdo kameros ir lidaras. Tačiau, analogiškai „Tesla“ atvejui, lieka neaišku, kada visa įranga galės būti pilnai aktyvuota dėl neapibrėžtos įstatymų bazės. Pasiruošti surinkti elektromobilius „Lucid Motors“ ruošiasi kitais metais, kai nuosavame sklype Arizonos valstijoje (JAV) pastatys gamyklą, į kurią investuoja apie 700 mln. JAV dolerių (apie 672 mln. eurų). Teigiama, kad 2018-aisiais kompanija pagamins 250 vienetų elektromobilių partiją ir vėliau nuosekliai didins gamybos apimtis. Ir pabaigai, įdomioji šios žinios dalis. Numatoma, kad „Lucid Air“ automobilio kaina sieks nuo 100 iki 160 tūkst. JAV dolerių (nuo 96 iki 154 tūkst. eurų).