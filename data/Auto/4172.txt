Bandomasis greičio ruožas nėra privalomas, todėl iš 77 dalyvių jame važiavo 61 ekipažas. Kiekvienas lenktynių dalyvis šią trasą gali įveikti ne daugiau kaip po tris kartus, rašoma pranešime žiniasklaidai. Lietuvių Deivido Jociaus ir Donato Zvicevičiaus „MVP Racing“ komanda tarp visų dalyvių parodė 32 rezultatą. Tai nudžiugino ne tik lenktynininkus, bet ir visą komandą. „Važiavome tikrai atsargiai, mums svarbiausia buvo priprasti prie neįprasto kelio ir sukibimo, tokiomis padangomis nesame lenktyniavę ralyje. Jaučiau, kad su kiekvienu kilometru važiuojame tikrai drąsiau ir greitai adaptuojamės. Tačiau tikrai nesitikėjau, kad būsime taip aukštai. Galvojau, kad važiuojame labai lėtai“, – po greičio ruožo juokėsi D. Jocius. Pirmą rezultatą užfiksavo prancūzas Sebastianas Ogier. Iš Pasaulio ralio čempionato pasitraukus „Volkswagen“ komandai, planetos čempionas persėdo į „Ford Fiesta WRC“, tačiau nuo to jo greitis nesumažėjo. Jis buvo gerokai greitesnis už bet kurį kitą dalyvį. Nustebino ir nauja „Toyota“ komanda. Su „Yaris WRC“ automobiliais lenktyniaujantys sportininkai buvo tarp lyderių, o geriausią rezultatą šioje komandoje pasiekė dar vienas „išeivis“ iš „Volkswagen“ komandos – suomis Jarri-Matti Latvala. Ketvirtadienį vakare Monte Karle bus surengtas lenktynių atidarymas bei du naktiniai greičio ruožai. D. Jocius ir D. Zvicevičius startuos vėlai vakare.