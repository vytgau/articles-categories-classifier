Daugiausiai žibintuvėlių šviesų ir pokalbių satelitiniais telefonais buvo „Peugeot“ stovykloje – čia sportininkai stengėsi optimaliausiai pasidalinti turimas atsargines dalis ir maksimaliai sutvarkyti iš lyderio sosto avarijos išversto Stephano Peterhanselio automobilį. Regis tai prancūzams pavyko, nes „Ponas Dakaras“ šiandien – ir vėl tarp greičiausiųjų. Tuo tarpu lietuviai ir vėl didžiąją dalį greičio ruožo važiavo lyg susitarė – šalia vienas kito ir finišą pasiekė geriausiųjų dvidešimtuke. Dakaro vilkas Antanas Juknevičius po finišo džiaugėsi, kad maratonas įveiktas ir juokavo, kad automobilis jau pasiilgo švelnių mechanikų rankų.   „Dar viena greita trasa su daug posūkių, kur tikrąja to žodžio prasme gazas-dugnas. Buvo kelios vietos įdomesnių vietų, šiek tiek smėlio, bet didžioji dalis klasikinio ralio dopas. Mūsų tikslas vėl šiandien buvo atvažiuot saugiai, su sveiku automobiliu. Dar pusė Dakaro prieš akis – reikia tausoti techniką, nes ji tave veža į finišą. Šiandien savo tikslą įgyvendinom, todėl džiaugiuosi ir laukiam kito starto“, trumpai po greičio ruožo įspūdžiais pasidalino Antanas Juknevičius. Rytoj lenktynininkai turėjo varžytis iš Tupizos Saltos link besidriekiančiais keliais, tačiau dėl smarkių audrų ir pavojingų patvinimų organizatoriai etapą buvo priversti atšaukti. Šiemet tai pirmasis atšauktas greičio ruožas, 2017-aisiais dėl gamtos išdaigų buvo atšaukti du, o sutrumpinti dar trys etapai.