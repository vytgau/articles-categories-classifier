Prieš kurį laiką būsimus vairuotojus pasiekė žinia, kad parkavimosi egzaminas vyks nebe aikštelėse, kaip buvo įprasta, o gatvėse. Ši naujiena sukėlė karštas diskusijas: vieni pokyčiais džiaugėsi – esą būsimi vairuotojai pagaliau išmoks automobilius statyti realiomis sąlygomis, kiti stvėrėsi už galvų, neabejodami, kad padaugės apdaužytų automobilių. Tokia nauja būsimų vairuotojų (B kategorijos) egzaminavimo tvarka pradėta taikyti nuo rugsėjo. „Kai pratimai buvo atliekami aikštelėje, buvo labai paprasta: mokinys prilietė kuolelį – nemoka vairuoti, egzaminas neišlaikytas. Saugaus atstumo nebuvo, per petį nesidairė, neišlaikė... Dabar egzaminuotojas turės įvertinti situaciją, nuspręsti, kada saugu, o kada – ne. Kaip jis tai padarys?“ – klausia Tadas Puidokas, vairavimo mokyklos „Auto ABC“ mokytojas. Jis įsitikinęs, kad daugiau mokinių egzamino neišlaikys, nes viską lems egzaminuotojo subjektyvumas. Kad būtų išvengta automobilių apdaužymo parkuojantis, egzaminą jis tiesiog sustabdys. „Egzaminuotojų yra įvairaus amžiaus, gal vienam atrodys, kad čia gerai, o kitam atrodys, kad čia jau blogai. Vienas norės rizikuoti, kitas nebenorės. Ir kas sustabdys? Egzaminuotojas stabdys, išlips ir kils ginčas. Egzamino dalyvis sakys, kad yra vietos ir tilps, o egzaminuotojas sakys, kad nebetilps“, – aiškino T. Puidokas. „Regitros“ atstovai atremia, kad tokie nuogąstavimai nepagrįsti. „Kiekvienu atveju bus vienokio ar kitokio subjektyvumo, tačiau tam yra vertinimo kriterijai, kurie pakankamai aiškiai apibrėžia, kokią pasirinkimo laisvę turi egzaminuotojas. Aš esu tikras, kad egzaminuotojas nori, jog asmuo išlaikytų egzaminą, nes kiekvienam egzaminuotojui džiugu pranešti gerą žinią“, – teigė VĮ „Regitra“ generalinio direktoriaus pavaduotojas Saulius Šuminas. Anot S. Šumino, šiais pokyčiais siekiama socialesnio vairavimo, tad gaireles jau seniai reikėjo iškeisti į parkavimąsi tikroje automobilių aikštelėje. Kad vairuotojai turi būti ruošiami gyvenimui, o ne gairelėms, pritaria kiti vairavimo mokytojai. Naujoji tvarka galioja daugiau kaip mėnesį ir kol kas nepastebėta, kad šiuo laikotarpiu būtų kaip nors reikšmingai pasikeitęs išlaikiusiųjų skaičius. Per rugsėjį „Regitroje“ registruota beveik 2 tūkst. B kategorijos praktikos egzaminų. Iš jų teigiamai įvertinta beveik 45 proc. Šių metų rugpjūčio mėnesį išlaikiusiųjų buvo vos procentu daugiau. Bijo, kad aikštelėse mokomieji automobiliai sukels avariją Vis dėlto įsigaliojus naujai tvarkai, pastebimos nemalonios tendencijos. Štai intensyviau besimokydami parkuotis, mokomieji automobiliai ėmė masiškai grūstis netoli „Regitros“ esančiose aikštelėse. Visų tikslas tas pats: per daug nenutolti nuo galimų „Regitros“ egzamino maršrutų. Jei automobilio statymo įgūdžiams tobulinti vietos netoli „Regitros“ ir rasi, greičiausiai ten nebepateksi ne dėlto, kad ją „okupavo“ kolegos, pasakoja instruktoriai. Nemalonių netikėtumų besimokantiems vairuoti staiga pažėrė kai kurios įmonės. Kai kurios jų pastatė kelio ženklus, nurodančius, kad vietos automobiliams statyti skirtos tik įmonės darbuotojams. Instruktoriai ramina tuos, kurie pro langus įtariai stebi būsimus „klevo lapus“. „Man truputėlį nesuvokiama, kodėl draudžiama mokytis. Už pasišalinimą iš eismo įvykio vietos instruktoriui grėstų teisių atėmimas, todėl abejoju, ar atsirastų tokių žmonių, kurie rizikuotų savo darbo vieta“, – teigė Giedrius Pivoriūnas, vairavimo mokyklos „Autoeksternas“ mokytojas. Nuo šiol egzamino metu būsimasis vairuotojas pats rinksis – priekiu ar galu ir maždaug kurioje vietoje parkuotis. Tai, anot pataisų sumanytojų, didelis palengvinimas. Vairavimo mokytojai pastebi ir kitus niuansus, dėl kurių egzaminas gali baigtis liūdnai. Štai, pavyzdžiui, mokinys per ilgai rinksis vietą, kur parkuotis, tai jau bus laikoma kritine klaida. Įdomu – kiek laiko jis gali klaidžioti gatvėje rinkdamasis tinkamą vietą? Plačiau – reportaže. 