Kaip rašoma pranešime žiniasklaidai, bendroje šio didžiausio Baltijos šalyse čempionato įskaitoje kol kas pirmauja lietuviai. Galingesnių (1000 cc) motociklų klasėje lyderio pozicijas išlaiko Sergejus Busko iš Lietuvos, jam ant kulnų lipa lenkas Mariuszas Domalewski ir lietuvis Raimundas Skaisgiris. 600 cc klasėje kol kas absoliutus lyderis Gediminas Čeplaitis – jis surinko dvigubai daugiau taškų nei sportininkas iš Lenkijos Karolis Kucharczykas, pernai metų šio čempionato lyderis. Trečioje vietoje – Justinas Kontrauskas. Bendrai čempionate dalyvauja 100 motociklininkų iš Lietuvos, Lenkijos, Latvijos ir Estijos. Be ateinančio etapo dalyvių lauks dar keturi: Latvijoje, Lietuvoje, Slovakijoje ir Vengrijoje. Iš visų 12 etapų įskaitinių bus 10, t.y. galutiniam rezultatui skaičiuoti bus imami 10-ies geriausiai pravažiuotų etapų rezultatai. „Jau praktiškai matoma finišo tiesioji, kai Baltijos šalių motociklininkai draugiškai keliaus per valstybes seses – pervažiavę Estijoje varžysis Latvijoje, po to Lietuvoje. Žinoma, pabaigai liks desertas – tolimesnė išvyka, bet etapuose Baltijos šalyse jau pamatysime finalininkus“, – komentuoja „Coffee Racers“ prezidentas Adomas Dautartas. Apie „Baltic Rookie Cup powered by Liqui Moly“ čempionatą: Tai 5-tasis „Coffee Racers“ organizuojamas čempionatas Baltijos šalių motociklininkams. Kasmet jame dalyvauja daugiau kaip 100 greičio mėgėjų. Kaip ir ankstesniais metais, čempionato dalyviai, priklausomai nuo jų motociklų variklių darbinio tūrio, bus skirstomi į dvi klases – „600 cc“ ir „1000 cc“. Šiemet čempionate leidžiama dalyvauti ne tik mėgėjams, bet ir pažengusiems sportininkams, turintiems B klasės sportininkų licencijas.  Techniniai reikalavimai motociklams – nesudėtingi. Pagrindinis jų tikslas – užtikrinti dalyvių saugumą ir tuo pačiu metu išsaugoti varžybų patrauklumą ir prieinamumą. Norintiems dalyvauti svarbu iš anksto registruotis, turėti techniškai tvarkingą motociklą, motociklinę ekipiruotę bei išklausyti saugumo instruktažą. „Coffee Racers“ treniruotės ir varžybos atitinka visus saugumo standartus: dalyvius trasose stebi teisėjai, budi greitosios pagalbos ekipažai. VIII etapas – 08 12 „auto24 ring“, Estija IX etapas – 08 26 „Bikernieki“, Latvija X etapas – 09 02 „Nemuno žiedas“, Kačerginė XI etapas – 09 18-19 „Slovakia Ring“, Slovakija XII etapas – 09 20-21 „Pannonia Ring“, Vengrija.