Eksperimentas pradedamas Lietuvos automobilių kelių direkcijos (LAKD) vadovas Egidijus Skrodenis teigė, kad eksperimentas jau pradedamas. „Radarai turi tokią funkciją – matuoti greitį abiem kryptimis, tačiau iki šiol jie galėjo matuoti tik atvažiuojančių arba tik nuvažiuojančių automobilių greitį. Dabar eksperimento tvarka iki liepos 1-os dienos bus pabandyti penki radarai, jie veiks tiek į vieną, tiek į kitą pusę“, – DELFI teigė E. Skrodenis. Iki rugsėjo tokių dvikrypčių matuoklių skaičius išaugs iki 17-os – tai yra bus perprogramuota dar 12 matuoklių. Lietuvos valstybinės reikšmės keliuose veikia 139 stacionarūs greičio matuokliai. Dar 11 radarų yra mobilūs. Į šį skaičių neįskaičiuoti miestų teritorijose esantys greičio matuokliai. Pokyčiai – dėl motociklų E. Skrodenis neslepia, kad pokyčius lėmė kai kurių chuliganiškai vairuojančių motociklininkų elgesys. „Tai ypač svarbu dėl motociklininkų. Nors sezonas dar tik prasideda, jau užfiksuota 5 tūkst. greičio viršijimo atvejų. Tai vien tik šiais metais. Nufotografuoti motociklininko numerius galima tik fiksuojant iš galo. Ne paslaptis, kad motociklininkai nevengia prieš radarą ir įvairių gestų parodyti. Na, įžūlumas yra įžūlumas, tačiau jie kelia pavojų sau ir kitiems. Taip nereikėtų elgtis“, – pabrėžia E. Skrodenis. Ne visi greičio matuokliai matuos greitį abiem kryptimis, tačiau vairuotojai nežinos, kurie radarai matuos greitį viena kryptimi, kurie – abiem. Beje, dėl eismo sąlygų kai kurių greičio matuoklių nebus įmanoma nustatyti veikti dviem kryptimis, tad jie ir toliau „darbuosis“ įprastu režimu.