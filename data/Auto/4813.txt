Anot publikacijos autorių, toks „Toyota“ žingsnis galėtų būti vertinamas kaip dramatiškas šio automobilių gamintojo strategijos posūkis. Nors tokios korporacijos kaip „Nissan Motor Co.“, „Volkswagen Group“ ir „Tesla Motors“ su entuziazmu pritaria vien elektra vartomų automobilių, kaip visiškai aplinkos neteršiančių transporto priemonių, gamybos idėjai ir įžvelgia teigiamas jos įgyvendinimo perspektyvas, „Toyota“ iki šiol tvirtino, kad elektriniai automobiliai pasiteisina tik kaip trumpų atstumų transportas, mat jų eksploatavimas neatsiejamas nuo tokių problemų kaip brangūs įkraunamieji akumuliatoriai ir ilgai trunkantis įkrovimas. Ketinimas siūlomų automobilių asortimentą papildyti ilgų atstumų elektrinėmis transporto priemonėmis žymi esminį pokytį „Toyota“ strategijoje. Juk seniau kaip alternatyva įprastiems automobiliams buvo siūlomos tik į lizdą jungiamos hibridinės ir vandeniliu varomos transporto priemonės. Laikraštyje „Nikkei“ neatskleidžiant šaltinių rašoma, kad jau 2017-ųjų metų pradžioje „Toyota“ suburs specialistų komandą, kursiančią automobilius, kurių visiškai įkrautų akumuliatorių energijos turėtų pakakti ilgesniems nei 300 km atstumams įveikti. Publikacijoje paminėta, kad prekybą ilgus atstumus įveikiančiais elektriniais automobiliais „Toyota“ tikisi pradėti 2020-aisiais metais. Tokius automobilius ketinama pasiūlyti ir Japonijos, ir kitose rinkose, pavyzdžiui, Kalifornijos valstijos JAV ir Kinijos, ypač daug dėmesio skiriančios teigiamiems perėjimo prie elektrinių transporto priemonių aspektams. Paviešintos informacijos „Toyota“ nei patvirtino, nei paneigė, teigdama, kad jokių gamybos planų komentuoti neketina. Atsakant į užklausą atsiųstame el. laiške nurodoma, kad įmonėje ir toliau kuriamos įvairios efektyvų degalų naudojimą užtikrinančios technologijos, įskaitant ir elektronines transporto priemones. „Toyota“ yra įsipareigojusi nuo 2050-ųjų metų rinkai tiekti tik teršalų neišmetančias transporto priemones.