Gamintojas tikina, kad naujasis automobilis suderina vidutinio dydžio pikapo jėgą su tipinėmis „Mercedes-Benz“ charakteristikomis: vairavimo dinamika, komfortu, dizainu, saugumu ir plačiomis individualaus pritaikymo galimybėmis. X klasės „Mercedes-Benz“ pritaikytas besikeičiantiems pikapų rinkos poreikiams – pastaraisiais metais nuolat augo vidutinio dydžio pikapų paklausa su tipinėmis keleivinio automobilio charakteristikomis. Taip pat į šio tipo automobilius jau nebežiūrima tik kaip į darbinius arkliukus. „Mercedes-Benz“ X klasės automobilio gamybai koncernas panaudojo patirtį ir kompetenciją, kurią sukaupė kurdami sunkioms apkrovoms pritaikytus komercinius automobilius ir visureigius – „Unimog“ ir G klasę, darbui ir pramogoms subalansuotus V klasę ir „Vito“ bei moderniai prabangai ir vairavimo malonumui sukurtus lengvuosius automobilius. Pasitelkus progresyvų dizainą, „Mercedes-Benz“ pavyko išbalansuoti tarp tvirtumo ir stiliaus. Automobilio priekis išsiskiria gamintojo vizitine kortele tapusiu SUV priekiu: centre esanti žvaigždė, dvigubos metalinės grotelės ir į sparnus išsitęsiančios lempos. Automobilio išorę bus galima rinktis iš 9 skirtingų spalvų, o buferio spalva priklausys nuo pasirinktos komplektacijos ir galės būti juodos, kėbulo spalvos arba su chromuotomis detalėmis.  Pirkėjai galės rinktis iš trijų dizaino ir komplektacijos variantų: „Pure“ – bazinis modelis, skirtas klasikiniam, tvirtam naudojimui, „Progressive“ – keliantiems aukštesnius komforto ir kokybės reikalavimus, „Power“ – aukščiausios klasės modelis, skirtas mėgstantiems didmiesčio gyvenimą. Taip pat bus šeši skirtingi sėdynių dizainai, tarp kurių du odiniai variantai, trys priekinio skydelio apdailos pasirinkimai ir plati „Mercedes-Benz“ siūloma priedų gama. Modifikacijų galimybės leis X klasės automobilius pritaikyti asmeniniams automobilio savininko poreikiams. Kalbant apie technines pikapo savybes, bus galima rinktis 4 ir 6 cilindrų variklį, nuolat veikiančią keturių varomų ratų pavarą ir galinių varomų ratų pavarą (su galimybe reikiamu metu įjungti likusius du), šešių bėgių mechaninę ir septynių bėgių automatinę pavarų dėžę. Pikapas gali būti pakrautas iki 1,1 tonos svorio bei gali traukti iki 3,5 tonos krovinį. Taigi jis be vargo patemps priekabą su trimis arkliais arba aštuonių metrų ilgio jachtą. Kaip ir visi „Mercedes-Benz“ automobiliai, šis taip pat aprūpintas apsaugos sistemomis: „Active Brake Assist“, „Lane Keeping Assist“, „Traffic Sign Assist“ ir kt. Taip pat prie automobilio bus galima prisijungti išmaniuoju telefonu ir matyti naudingą informaciją: automobilio buvimo vietą, degalų kiekį, navigaciją. Pirmieji „Mercedes-Benz“ X klasės automobiliai pasirodys su dyzeliniais X 220 d (120 kW/163 AG) ir X 250 d (140 kW/190 AG) varikliais. Kai kuriose rinkose bus pardavinėjamas ir benzininis 122 kW (165 AG) variklis. Galingiausias pikapas su V6 dyzeliniu 190 kW (258 AG) varikliu bus išleistas 2018 metų viduryje. Planuojama, kad ši X klasė užims lyderiaujančias pozicijas vidutinio dydžio pikapų segmente. „Mercedes-Benz“ X klasės automobilių prekyba Europoje bus pradėta 2017 m. lapkritį.