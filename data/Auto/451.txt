Tačiau kol kas neaišku, ar kalbama apie vieną nesąžiningą verslo įmonę Palm Biče, ar sistemišką problemą, susijusią su pačia gamintoja, rašo thetruthaboutcars.com. Diagnostikos sistemai „DEIS Diagnostics System“, kuri įgalina šią gudrybę, tikrai reikia internetinio patvirtinimo iš „Ferrari“ korporacinių biurų. Tačiau galėjo būti, jog kažkas savo namų bazėje tiesiog nežinojo, kam iš tikrųjų naudojama ši priemonė. Deja, žinojo. Šią savaitę iš Roberto Rooto bylos, iškeltos bendrovei „New Country Motor Cars“, išniro kelios detalės. Paaiškėjo, kad dar 2017 metų balandį „Ferrari“ šiai bendrovei atsiuntė memorandumą, kurį būtų galima perfrazuoti kaip nurodymą „tai nutraukti“. R. Rooto byla labiau susijusi ne su ketinimais suteršti „Ferrari“ reputaciją, kiek užginčyti nesąžiningą atleidimą iš darbo minėtoje bendrovėje. Ieškovas tvirtina, kad jo pozicija prieš manipuliacijas odometrais turėjo didžiulės įtakos tam, kad jis prarado darbą. Anot teismo dokumentų, kuriuos gavo „The Daily Mail“. R. Rootas tvirtina, kad buvo atleistas iš darbo netrukus po to, kai pamatė, kaip jo įmonė atsuka automobilių ridą, kad dirbtinai išpūstų jų kainą. Dokumentai, paaiškinantys šią procedūrą, taip pat nukreipia pirštą į korporacinius biurus: „Kiekvieną kartą, kai „Ferrari“ automobiliui naudojamas testavimo prietaisas „Deis“, iš „Ferrari“ biurų bevieliu interneto ryšiu gaunamas patvirtinimas. Šio proceso metu su testavimo prietaisu „Deis“ atliekama diagnostika ir procedūros automatiškai patenka į „Ferrari“ duomenų bazę“. Ši praktika patraukė dėmesį, kai vieno 2015 metų automobilio „Ferrari LaFerrari“ savininkas, buvęs „Sara Lee“ generalinis direktorius C. Stephenas McMillianas sumokėjo vienam mechanikui, kad šis jo automobilio ridą atsuktų iki nulio. R. Rootas teigia, kad būgštavimus dėl šio veiksmo teisėtumo jis išsakė savo darbdaviui. Netrukus jis buvo atleistas iš darbo. Nuo to karto jis įtaria, kad odometrų atsukinėjimas yra įprasta praktika tarp „Ferrari“ automobiliais prekiaujančių bendrovių visame pasaulyje. R. Rooto žodžius sustiprina vienas „Ferrari“ memorandumas, išėjęs 2017 metų balandį ir šį mėnesį įtrauktas į teismo dokumentus. Šiame laiške konkrečiai minimas šis diagnostikos įrankis ir teigiama, kad „Ferrari“ daugiau nesuteiks NQS ECU nustatymo ciklo kodų. „Iki 2017 metų gegužės 15 dienos „Ferrari SpA“ išleis programinės įrangos atnaujinimą DEIS diagnostikai. Jame šis ciklas bus pašalintas, – skelbiama memorandume. – Taigi ... odometrų „atsukimo iki nulio“ funkcija bus panaikinta“. Nors manipuliacijos automobilio rida yra nusikaltimas, „Ferrari“ išplatino pranešimą, kuriame tvirtino, jog DEIS sistema buvo naudojama teisės ribose. „Odometro gedimo atveju odometro atsukimas iki nulio, kai rida iki remonto darbų buvo nežinoma, yra suderinamas su federaliniu odometrų įstatymu“, – aiškino „Ferrari“ ryšių su visuomene direktorė Krista Florin. „Ferrari“ nustatė, kad odometrų pažeidimų Jungtinėse Valstijose rizika, susijusi su neteisėtu DEIS prietaiso naudojimu, nusveria šio prietaiso funkcionalumą, taigi „Ferrari“ savo tinklui išplatino techninį biuletenį, kuriame nurodė, kad būtina išleisti DEIS įrankio programinės įrangos atnaujinimą, kuris eliminuotų odometrų atsukimo funkciją, ir šią funkciją išjungė“, – teigė ji.