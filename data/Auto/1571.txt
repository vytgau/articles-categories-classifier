Palaukti reikia apie valandą Autoserviso „Melga“ prekybos vadovas Tadas Kuliešius sako pastebėjęs tendenciją, kad šįmet vairuotojai pradėjo keisti padangas anksčiau nei ankstesniais metais. „Žmonės pradėjo važiuoti jau nuo spalio pradžios, rugsėjo pabaigos. Taikėme specialias sąlygas, kad žmonės pradėtų kuo anksčiau montuotis padangas, kad nereiktų ilgai laukti eilėse. Klientai darosi racionalesni – atvažiuoja anksčiau“, – kalba T. Kuliešius. Tačiau jis pasakoja, kad kasmet pasitaiko ir vėluojančių vairuotojų, kurie suskumba keistis padangas po lapkričio 10 dienos. „Mes sulaukiame klientų ir sausio-vasario mėnesiais. Bet, žinoma, po lapkričio 10 d. viskas nuslūgsta – eilės išnyksta“, – sako prekybos vadovas. Šiuo metu, anot T. Kuliešiaus, klientų srautas yra aprimęs, tačiau atvažiavusiems vis tiek teks palaukti iki valandos. Kainos automobilių servise priklauso nuo miesto, rato dydžio, sako prekybos vadovas. Pašnekovo teigimu, visų ratų permontavimas vidutiniškai atsieis 40 eurų. Šios kainos esą nesikeitė jau keletą metų. „Kainos rinkoje išliko tokios pačios, taip pat ir pas mus – mes jų nekėlėme“, – teigia T. Kuliešius. Keitė jau spalį Autoserviso „Martonas“ direktoriaus pavaduotojas Dainius Dambrauskas sako, kad jo servise taip pat teks palaukti nuo pusvalandžio iki pusantros valandos. Jis taip pat pastebėjo, kad šiais metais vairuotojai daug anksčiau suvažiavo į servisus. „Jau spalio antrą savaitę žmonės keitė ratus. Galbūt dėl vėsesnio rudens, prognozių, kad orai atšals“, – svarsto D. Dambrauskas. Serviso atstovas sako, kad padangų keitimo kainos priklauso nuo kelių aspektų: lietas ratlankis ar ne ir nuo rato dydžio. Darbymetis nuo dabar Serviso „R2L“ komercijos direktorė Rūta Vaštakaitė sako, kad servisas skatina vairuotojus užsiregistruoti iš anksto, tačiau priima ir neužsiregistravusius padangų keitimui klientus. Pašnekovės teigimu, šiems laukti savo eilės dažniausiai reikia apie 20 min. „Jeigu nusimato, kad reikės laukti ilgiau, mes paprastai siūlome klientui susitarti dėl atvykimo kitu laiku“, – sako R. Vaštakaitė. Tiesa, ji teigia nepastebėjusi, kad vairuotojai suskubo keisti padangas anksčiau nei pernai ar užpernai. „Didelių pokyčių palyginus su praeitais metais mes nepastebėjome. Gali būti, kad tam įtaką turi kol kas dar pakankamai švelnūs orai. Verta paminėti, kad neretai padangų keitimas lieka paskutinei minutei. Kadangi vairuotojai dar turi laiko iki lapkričio 10 d., tai tikrasis padangų keitimo antplūdis prasidės nuo dabar“, – kalba serviso komercijos direktorė. Šiame servise padangas pasikeisti kainuoja nuo 20 eurų, tačiau kaina gali būti ir didesnė, priklausomai nuo rato diametro, diskų ir padangų tipo. R. Vaštakaitė taip pat priduria, kad kainos servise išliko tokios pačios kaip pernai. Gresia baudos ir techninės apžiūros panaikinimas DELFI primena LRT skelbtą informaciją, kad vasarines padangas žieminėmis reikia pakeisti iki lapkričio 10 dienos. To nepadariusiems gresia ne tik piniginės baudos – policija naikins techninę apžiūrą, o draudikai įspėja, kad per eismo nelaimę padarytus nuostolius teks atlyginti patiems. Tai – ne vienintelis pokytis keliuose nuo lapkričio mėnesio. Policija taip pat primena, kad nuo lapkričio 1 d. automagistralėse nuo 130 iki 110, o greitkeliuose nuo 120 iki 110 mažėja leistinas greitis. Visi pasikeitimai galios iki balandžio 1 d.