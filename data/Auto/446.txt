Internete nuolat verda diskusijos, ar į Lietuvą grįžę emigrantai, vairuojantys užsienyje registruotą automobilį, sulauks baudos, jei pažeidimą užfiksuos greičio matuokliai. Lietuvos kelių policijos tarnyba nuo 2014 m. balandžio 25 d. įgyvendino Europos Parlamento ir Tarybos direktyvą 2011/82/ES, kuria sudarytos palankesnės sąlygos keistis informacija tarpvalstybiniu lygmeniu apie kelių eismo saugumo taisyklių pažeidimus. Šiuo metu gaunami duomenys apie registruotų transporto priemonių savininkus ir valdytojus iš šių 20 Europos sąjungos šalių: Lenkijos, Švedijos, Vengrijos, Nyderlandų, Bulgarijos, Vokietijos, Austrijos, Slovakijos, Belgijos, Estijos, Latvijos, Ispanijos, Prancūzijos, Kroatijos, Italijos, Slovėnijos, Rumunijos, Graikijos, Čekijos, Didžiosios Britanijos. „Todėl problemų nubausti asmenį padariusį Kelių eismo taisyklių pažeidimą nėra. Užsienio šalies piliečiams bauda paskiriama per 10-30 d. nuo pažeidimo užfiksavimo datos. Visi procesiniai sprendimai yra siunčiami registruotu paštu ir Europos Sąjungos šalies gyventojus pasiekia savaitės laikotarpyje nuo procesinių dokumentų išsiuntimo dienos“, – DELFI teigė Lietuvos kelių policijos tarnybos atstovė Marija Kazanovič. Teigiama, kad pranešimas apie pažeidimus vairuotojus turėtų pasiekti nepraėjus mėnesiui nuo pažeidimo. Tiesa, pasitaiko ir sudėtingesnių atvejų. „Įprastai Lietuvos Respublikos piliečiai iš atitinkamų institucijų užsienyje taip pat pranešimus apie Kelių eismo taisyklių pažeidimus gauna mėnesio laikotarpyje, jeigu nereikia papildomo tyrimo“, – paaiškino M . Kazanovič. Lietuvos valstybinės reikšmės keliuose veikia 139 stacionarūs greičio matuokliai. Dar 11 radarų yra mobilūs. Į šį skaičių neįskaičiuoti miestų teritorijose esantys greičio matuokliai.