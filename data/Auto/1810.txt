Šis kitų metų birželį įsigaliosiantis sprendimas sulaukė didžiulio atgarsio socialiniuose tinkluose, o visas būrys automobilių gamintojų taip ir laukia, kada galės deramai iš jo pasipelnyti, bei varžosi tarpusavyje gludindami įtikinamiausius argumentus, galinčius patraukti labiausiai ekonomiškai išsivysčiusioje Artimųjų Rytų valstybėje gyvenančių moterų – potencialių vairuotojų – dėmesį, rašom svetainėje europe.autonews.com. Neriasi iš kailio Bendrovės „Tata Motors“ padaliniai „Land Rover“ ir „Jaguar“ išplatino nuotrauką, vaizduojančią rankinę, iš kurios kartu su neatsiejamais moterų atributais laikomais daiktais – lūpų dažų tūtele ir kvepalų buteliuku – iškrenta automobilio rakteliai. „Jūsų laukia tikri nuotykiai“ ir „Kelias priklauso tau“ – byloja nuotraukos antraštės. Juodame „Volkswagen Group“ įkelto paveikslėlio fone, tarp dviejų chna dažais tatuiruotų kumščių puikuojasi užrašas „My turn“, galintis reikšti ir perspėjimą apie ketinamą daryti posūkį, ir tai, kad atėjo metas ir joms – Saudo Arabijos moterims. „BMW Group“ priklausanti „Mini“ nuėjo dar toliau: sukūrė 11 sekundžių trukmės filmuką, kuriame rodoma, kaip iš ženklu „Rezervuota moterims“ pažymėtos automobilių stovėjimo vietos išsuka kaštoninis „Cooper“. Prie socialiniame tinkle „Twitter“ paskelbtos žinutės su antrašte „Prašome sėstis į vairuotojo vietą“ bendrovė „Ford“ pridėjo užpakalinio vaizdo veidrodyje atsispindinčių juodame fone įrėmintų poros moters akių atvaizdą. Kita to paties tinklo žinute su grotažyme ir prierašu, išvertus reiškiančiu „ir Saudo Arabijos moterys gali vairuoti“, „Ford“ pasiūlė svajonių automobilį kovos už moterų teises entuziastėms. Garbingas svajonių automobilio titulas atiteko tamsiu tuneliu lekiančiam ryškiai geltonam „Mustang“ modeliui. Siekia nebūti priklausomi nuo naftos Saudo Arabijos karaliaus Salmano bin Abdulazizo sprendimas leisti moterims įsigyti vairuotojų pažymėjimus yra vienas iš begalės žingsnių, kuriais siekiama modernizuoti ir paįvairinti šalies ekonomiką bei sumažinti jos priklausomybę nuo naftos. Remiantis „Bloomberg Intelligence“ analitiko Ziado Daoudo žodžiais, toks pokytis iki 2030 metų gali atnešti bemaž 90 mlrd. JAV dolerių (76,6 mlrd. eurų) šalies ekonomikai. Atsiradus papildomoms mobilumo galimybėms daugiau moterų galės pradėti ieškotis darbo, o šitai, savo ruožtu, turės neabejotinai teigiamą poveikį įmonių pajamoms. 32 mln. piliečių valstybėje atsidariusi automobilių rinka ne tik padidins transporto priemonių poreikį, bet ir paskatins draudimo, paskolų bei reklamų agentūrų darbo našumą. Įsidėmėtina, kad Saudo Arabijoje iki šiol draudžiama vaizduoti moteris reklaminiuose skelbimuose. Nors labiausiai įprastu Saudo Arabijos keliais riedančiu automobiliu galima pagrįstai vadinti SUV, analitikai mano, kad automobilių gamintojams gali pavykti sėkmingai pasiūlyti ir mažesnių modelių, kuriuos galėtų patogiai vairuoti viena dirbanti arba studijuojanti moteris. Kita vertus, pavėžėjimo paslaugas teikiančios įmonės, tokios kaip „Uber Technologies“, su vairuojančiomis moterimis susijusią perspektyvą vertina gana nuosaikiai. Kiti gamintojai bando neatsilikti Pavyzdžiui, „Toyota Motor“, iš kurios gamyklų išriedančios transporto priemonės sudarė net 32 proc. visų pernai Saudo Arabijoje parduotų automobilių, socialiniame tinkle „Twitter“ paskelbė automobilį vairuojančios moters, stovinčios šalia spindinčio mėlyno automobilio, nuotrauką. „Toyota“ prabangių automobilių padalinys „Lexus“ į savo internetinę svetainę įkėlė ant uždegimo jungiklio uždėto moters piršto nuotrauką, po kuria nurodytas ir telefono numeris. „Renkatės tą, ką ir mes?“ – klausiama arabiškai. „Nissan Motor“, kaip ir „Toyota“ svarstanti automobilių gamybos Saudo Arabijoje galimybes, paskelbė automobilio registracijos numerio „2018 Girl“ (arabų kalba) nuotrauką ir pasveikino šios šalies moteris, netrukus galėsiančias pasinaudoti leidimu vairuti.