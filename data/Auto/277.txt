Kalbant apie techninę automobilio pusę, pasibaigus žiemai specialistai pataria būtinai patikrinti svarbiausias transporto priemonės sritis. Tokiu būdu vairuotojai ne tik užsitikrina savo bei keleivių saugumą, bet ir taupo pinigus. „Automobilį reikia prisižiūrėti visada, ne tik po žiemos. Būtina kartas nuo karto reikia nuvažiuoti į gerą servisą pasitikrinti važiuoklę, stabdžių būklę. Kalbant apie važiuoklę, labai dažnai būna, kad kliba koks sailentblokas. Žmonės nekreipia į tai dėmesio, galiausiai paskui vairuotojai jau net nebejaučia, kad kažkas yra negerai. Vienas elementas važiuoklėje kliba, jį palieka, o jis automatiškai gadina visus kitus elementus. Praeina metai, o kliba jau ne vienas sailentblokas, o aštuoni. Būtų užtekę sezono pradžioje pasikeisti vieną detalę ir visus metus – rami galva. Nereikia į remontą kišti pinigų“, – sako Izidorius Paukštys, autoserviso „Autoaves“ Kaune direktorius. Specialistas tvirtina, kad po žiemos būtina nuvažiuoti į servisą, kur meistrai nuodugniai patikrins važiuoklę, stabdžius, visus vamzdelius, gumeles, dirželius. Geriau nepagailėti keliasdešimt eurų ir paskui jaustis ramiai, kad automobilio gedimas nesugadintų nuotaikos, ypač jei išvažiuojama į kokią ilgą kelionę. „Prieš keičiant padangas patariu atidžiai įvertinti protektoriaus gylį. Leistinas vasarinei padangai gylis yra 1,6 mm, tačiau tikrai nerekomenduoju važiuoti su tokiomis padangomis. Geriau užsidėti iš karto geras vasarines padangas. Važinėti toliau su žieminėmis padangomis neprotinga, nes skiriasi vasarinių ir žieminių padangų gumos mišiniai. Padangos prie skirtingų temperatūrų važiuoja skirtingai. Su žieminėmis padangomis stabdymo kelias bus ilgesnis, – sako I. Paukštys. Automobilį pavasarį derėtų gerai nuplauti, kad nusiplautų po žiemos susikaupusios druskos. Druska ir purvas pažeidžia išorinius mazgus. Yra plovyklų, kuriose plaunamas automobilio dugnas. Pavasarį druskų daugiau nebus. Be to, visada rekomenduotina pasikeisti valytuvus, nuo temperatūrų skirtumų ir sniego ar ledo valymo valytuvų gumos būna pažeistos. Kad nebraižytų stiklo, būtina jas pakeisti. Susitvarkius su techninėmis automobilio savybėmis, svarbiausia vairuotojams, atėjus pavasariui, nepamesti galvos. Šiltesniojo sezono metu kelyje atsiranda daugiau eismo dalyvių – padaugėja dviratininkų, pėsčiųjų, vyresnio amžiaus vairuotojų, motociklų mėgėjų. „Aš pats važinėju su motociklu, linkiu automobilių vairuotojams būti atidesniems, dažniau dairytis į šonus. Žiemą vairuotojai atpranta nuo motociklų, automobilių vairuotojai turėtų į tai atsižvelgti. Juk net ir nedidelės avarijos metu motociklo vairuotojų sveikatai ir gyvybei gresia didelis pavojus. Atšilus orams padidėja greičiai, vairuotojai ne visada gerai įvertina atstumus tarp transporto priemonių“, – teigia I. Paukštys. Pasak Kaune esančios vairavimo mokyklos „Noriu vairuoti“ instruktoriaus Valdo Rudaičio, visi naujieji eismo dalyviai būna šiek tiek per daug atsipalaidavę. Svarbu numatyti pavojų iš anksto, ypatingai atidūs turi būti jauni, nepatyrę vairuotojai. Iš anksto nusiteikus neskubėti ir būti dėmesingiems bei atsargiems kelyje, galima išvengti liūdnų pasekmių. „Pastebiu, kad keičiantis sezonui, o taip pat ir paros laikui, kuomet švinta ar temsta, žmogui šiek tiek sutrinka regėjimas bei dėmesingumas. Pavasarį žmonės pervertina savo jėgas. Gatvėse atsiranda daug sportuojančių, dviračiais važiuojančių išsiblaškiusių piliečių. Jie dažnai nesidairo, būna, kad net patys griūna ir susižaloja. Panašiai, kaip kurortuose, žmonės per daug atsipalaiduoja ir praranda saugumo jausmą. Mieste žmonės gal labiau susikaupę, tačiau pavasarį vairuotojai turėtų būti atidesni. Prie viso to, kuomet kelio paviršius nėra slidus, keičiasi ir važiavimo greičiai. Taigi, aš rekomenduoju nepasiduoti toms pavasarinėms emocijoms ir pirmąjį šilumos laikotarpį, kuomet eismas tikrai tampa intensyvesnis, kelyje būti santūresniems“, – pataria V. Rudaitis. Specialistas teigia, kad didžiausią įtaką eismo saugumui turi vairuotojas. Automobilio techninė priežiūra yra pakankamai griežta ir kontroliuojama. Pasak V. Rudaičio, dėl netvarkingų automobilių užfiksuojama tik 2 proc. nuo visų eismo įvykių. O per didelis greitis ir dėmesio stoka lemia 85-90 proc. avarijų. „Be to, net ir pavasarį irgi pasitaiko slidžių kelio atkarpų. Prasideda žydėjimas, palijus ant kelio dangos susiformuoja į muilą panaši slidi masė. Kai kuriose šalyse būna netgi greičio ribojimai tose vietose, šalia vandens telkinių, kur vyksta varliagyvių migracija“, – teigia V. Rudaitis.