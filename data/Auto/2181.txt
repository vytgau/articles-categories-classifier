Išvaizda modelis primena tuos laikus, kai nagingų meistrų rankų darbo ekskliuzyviniai kabrioletai buvo laikomi prestižą garantuojančiais išskirtinės prabangos gaminiais. Žvelgiant į aptakų jo korpusą prieš akis gali iškilti ir grakštus jachtos siluetas. Asociacijos gali nunešti ir prie seno gero kino, siejamo su tokiomis žvaigždėmis kaip Cary Grantas ar Grace Kelly ir tokiais filmais kaip „Pagauti vagį“ („To Catch a Thief“). „Vision Mercedes-Maybach 6 Cabriolet“ yra beveik šešių metrų ilgio dviejų vietų kabrioletas. Vizualiai ištęstas jo kapotas ir skulptūriškas korpusas, galima sakyti, atitinka art deco stiliaus proporcijas. Naujo dizaino maždaug 61 cm skersmens ratlankiai yra pagaminti iš lengvo lydinio. Jų centre – blizgios rausvos spalvos akcentas. Šiuo atspalviu ženklinami visi Vokietijos automobilių gamintojo „Mercedes-Benz“ išleisti koncepciniai elektromobiliai. „Mercedes-Benz“ dizaino padalinio vadovas Gordenas Wageneris įsitikinęs, kad naujojo elektromobilio kūrėjams pavyko tobulai išpildyti visus įmanomus modernios prabangos reikalavimus. „Vision 6“ jis laiko idealiu išgryninto įspūdžio idėją perteikiančio dizaino pavyzdžiu. Šią idėją G. Wageneris apibūdina kaip racionalumo ir emocionalumo, efekto ir nuosaikumo derinį. Dizaineris mano, kad filosofinė nuostata, leidusi tinkamai apibrėžti koncepciją, buvo pagrindinis veiksnys, nulėmęs unikalaus dizaino automobilio kūrimo sėkmę.  Šiemet konkurse „Concours d'Elegance“ pristatyto automobilio konstrukcija sukurta atsižvelgiant į pernykštį „Vision 6“ modelį. Pastarasis – ne ką prastesnės išvaizdos elektromobilis su stabiliu metaliniu stogu. Ką tik pristatytas kabrioletas, kaip ir jo pirmtakas, yra vien elektra varoma transporto priemonė, galinti išvystyti iki 750 AG galią. Visiškai įkrovus akumuliatorių šis automobilis pajėgus įveikti maždaug 322 kilometrus. Be išskirtinio dizaino, akivaizdžiai bylojančio apie kūrėjų meistriškumą ir puikų estetinį pojūtį, dėmesio, žinoma, vertos ir tam tikros techninės „Vision 6“ modelio charakteristikos, kaip antai naujos kartos biometriniai jutikliai, gebantys fiksuoti automobiliu važiuojančių keleivių nuotaikas ir bendrą sveikatos būklę. Transporto priemonės salonas įrengtas vadovaujantis G. Wagenerio įvardyta erdvaus ir itin patogaus poilsio kambario koncepcija. Automobilio išorinės konstrukcijos tarsi pratęsia interjerą, sukurdamos atviros, plačios erdvės įspūdį. Komforto pojūtį didina ir kruopščiai parinktos medžiagos, pavyzdžiui, minkšta specialiai išdirbta oda, bei konkrečiose vietose įmontuotais šviesos diodais kuriamas apšvietimas. Kaip atskira prabangių automobilių markė „Mercedes-Maybach“ gyvuoja nuo 2015 metų. Flagmanu tituluojamo „S-Class“ modelio principus atkartojančias transporto priemones, o ypač „Vision 6“ koncepcinius automobilius galima pavadinti tolimu prisiminimo apie senuosius „Maybach“ modelius atgarsiu. Nors apie jokius „Vision 6“ gamybos planus oficialiai neskelbiama, šie koncepciniai automobiliai, be abejo, leidžia daryti pagrįstas išvadas apie „Mercedes-Benz“ padaliniui tenkančią vietą automobilių kūrimo ir tobulinimo kontekste.