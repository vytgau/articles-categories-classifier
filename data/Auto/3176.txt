Pagal automobilių pramonės standartus, 23 metai nėra toks ilgas laiko tarpas. Vieną automobilio kartos ciklą vidutiniškai sudaro 6–8 metai, reiškia, nuo elektromobilių įsitvirtinimo eros mus skiria kokios trys–keturios to paties modelio kartos. Praeityje gamintojai užtrukdavo ilgiau įdiegdami ne tokius svarbius pokyčius. JAV investicinio banko „Morgan Stanley“ užsakymu Haraldo C. Hendrikse, Adamo Jonaso ir Victorios A. Greer atliktas ir paskelbtas tyrimas nagrinėja tris skirtingus scenarijus: elementarų, itin optimistišką elektromobilių atžvilgiu ir trečią, kuris patiks visiems vidaus degimo variklio gerbėjams. Elementarus scenarijus prognozuoja, kad iki 2030 m. elektromobilių pardavimas išaugs iki 16 proc., o svarbus lūžis įvyks 2040 m., kai jų skaičius bendroje visų naujų automobilių pardavimų išklotinėje sudarys 51 proc. Dar po dešimties metų šis skaičius sieks 69 proc. Optimistiškasis scenarijus numato, kad jau 2040 m. elektromobiliai sudarys 60 proc. visų naujai parduodamų automobilių, o 2045 m. – net 95 proc. Kitoje svarstyklių lėkštėje yra pesimistiškasis scenarijus, kuriame numatyta, kad iki 2025 m. elektromobiliai sudarys 9 proc. visų naujai parduodamų transporto priemonių, tačiau po to jų skaičius ims mažėti.