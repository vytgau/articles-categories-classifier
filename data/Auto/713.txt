Dienraščio teigimu, išmetamųjų bandymų su dešimčia beždžionių rezultatai, sukėlė visuomenės pasipiktinimą, „niekada neturėjo išvysti dienos šviesos“, nes rezultatai buvo gerokai prastesni. Didžiulio pasipiktinimo dėl eksperimentų su beždžionėmis ir atskirų bandymų su vokiečiais savanoriais sulaukusi „Volkswagen“ antradienį pranešė, kad nušalino savo vyriausiąjį lobistą Thomasą Stegą dėl bandymų, kuriuos pavadino „neetiškais ir šlykščiais“. Kaip skelbta anksčiau, JAV mokslininkai 2014 metais sandariose kamerose uždarė dešimt beždžionių, kurios kvėpavo dyzelinio „VW Beetle“ išmetamosiomis dujomis, kol žiūrėjo joms įjungtus animacinius filmukus. Tokiais bandymais buvo siekta parodyti, kad „VW Beetle“ išmetamosios dujos buvo švaresnės už senesnio „Ford“ pikapo išmetamąsias dujas. „Tačiau rezultatai parodė visai ką kitą“, – skelbia „Bild“ laikraštis, remdamasis vidiniais tyrimo dokumentais. Ir tokie rezultatai buvo gauti nepaisant to, kad „VW Beetle“ automobilyje buvo įdiegta speciali programinė įranga, sumažindavusi išmetamųjų dujų kiekį bandymų metu. Remiantis „Bild“ turimais duomenimis, praėjus keturioms valandoms po to, kai beždžionės pakvėpavo išmetamosiomis dujomis, buvo paimti jų kraujo mėginiai bei specialiu endoskopu per nosį ir burną apžiūrėtos trachėjos ir bronchai. Kai kurioms beždžionėmis buvo nustatytas didesnio laipsnio uždegimas nei kitoms. Atskirai paaiškėjo, kad tyrimų grupė, kurią finansavo „Volkswagen“, „Daimler“ ir BMW, Vokietijoje užsakė tyrimą, kurį atliekant būtų įvertintas azoto dioksido įkvėpimo poveikis 25 savanorių organizmui. Į naują skandalą „Volkswagen“ įsivėlė praėjus porai metų po to, kai 2015 metais įmonei teko pripažinti, kad ji maždaug 11 mln. visame pasaulyje parduotų automobilių buvo įrengusi vadinamuosius išderinimo įtaisus, kad šios transporto priemonės atliekant taršos bandymus atrodytų ekologiškesnės negu iš tikrųjų yra.