Komisijos narius galima suskirstyti į dvi dalis: šeši yra transporto specialistai – įmonių parkų valdytojai ar vairuotojai. Keturi – žurnalistai, reguliariai bandantys komercinius automobilius ir žinantys naujausias jų sistemas bei technines subtilybes. Kokie kriterijai jiems yra svarbiausi? Vienas pagrindinių kriterijų – eksploatacinės sąnaudos „Lietuvos komercinio automobilio 2018“ konkurso komisijos nariai įsitikinę, kad atrasti geriausią šiame konkurse bus kur kas lengviau nei renkantis tarp lengvųjų automobilių, mat svarbiausi kriterijai čia telpa į skaičiuokles ir lenteles, tačiau netrūks ir paslėptų kabliukų. Justinas Matulionis, UAB „Baltic Post“, valdančios prekės ženklą „LP Express“, projektų vadovas, kalbėdamas apie geriausio komercinio automobilio rinkimus, įsitikinęs, kad čia atrasti geriausią neturėtų būti ypatingai sunku. „Kai galvoji apie tai, kas yra aktualu komerciniam automobiliui, tai be visų galimybių saugiai ir mobiliai vairuoti, aktualios yra eksploatacinės savybės, taip pat – degalų sąnaudos, mat automobiliai naudojami ne malonumui, o darbui atlikti. Visi šie parametrai yra apskaičiuojami ir lengvai lyginami tarpusavyje“, – įsitikinęs konkurso komisijos narys. Kalbėdamas apie kriterijus, kuriems ruošiasi skirti daugiausiai dėmesio pats, J. Matulionis akcentavo, kad būtinai įvertins vairuotojo darbo vietos komfortą. Be to, daug dėmesio jis žada skirti ir kiekvieno modelio eksploatacinėms sąnaudoms. „Ir ne vien tik eksploatacinėms sąnaudoms. Įvertinsiu ir degalų suvartojimą ir tai, pavyzdžiui, ar ženklo atstovai gedimo atveju suteikia pakaitinį automobilį“, – pabrėžė specialistas. Pamatuojama ne viskas „Geriausią šiame konkurse lengva rinkti dėl to, kad komercinio transporto parko valdytojai remiasi skaičiavimais. Grožio konkursų čia nėra, subjektyviausias rodiklis – vairuotojo komfortas“, – sako pirmus metus „Lietuvos komercinio automobilio 2018“ konkurso komisijoje esantis, tačiau ilgametę patirtį šioje srityje turintis dienraščio „Verslo žinios“ bei portalo Vz.lt žurnalistas Linas Butkus. Tiesa, jis pripažino, kad be objektyvių kriterijų, tokių, kaip kilometro kaina pasirinkus konkretų komercinio automobilio modelį, egzistuoja ir ne vienas, kuriuos bus sunkiau įvertinti. Pavyzdžiui, naudoto automobilio likvidumas, išliekamoji vertė arba automobilių pardavėjų siūlomos nuolaidos. „Kai kurie atstovai turi galimybę pateikti geresnius pasiūlymus, arba stambūs pirkėjai išsireikalauja ypatingų sąlygų ir viešai deklaruojamos kainų lentelės netenka prasmės. Turime ne vieną atvejį, kai kelių gamintojų modeliams naudojama ta pati platforma, tačiau vienas kažkuris perkamas labiau nei kitas, nes pardavėjai suteikia fantastiškas sąlygas. Išmatuoti tą objektyviais kriterijais – sudėtinga“, – įsitikinęs L. Butkus. Tokių subjektyvių kriterijų kaip vairuotojo komfortas įtaka galutiniam sprendimui bus sumažinta iki minimumo, mat visi „Lietuvos komercinio automobilio 2018“ dalyviai turės vienodo tipo „Continental“ padangas, o jų bakai bus užpildyti tokiais pačiais „Neste“ degalais. Komisijoje – 10 narių Drauge su L. Butkumi ir J. Matulioniu, geriausią komercinį automobilį Lietuvos žurnalistų autoklubo organizuojamame konkurse rinks komercinius automobilius reguliariai bandantys žurnalistai bei įmonių transporto parkus valdantys ar vairuojantys profesionalai. Tai: Valdas Valiukevičius (TV laidos „Ne vienas kelyje“ prodiuseris), Valdas Juozas Vilūnas (LRT laidos „Keliai. Mašinos. Žmonės“ vedėjas), Vitoldas Milius (žurnalo „Auto Bild Lietuva“ vyriausiasis redaktorius), Karolis Šimkus („Altas auto“), Valdas Stanislovaitis („Sixt“), Robertas Gradauskas („Lindstrom“), Antanas Šimelis („Ad Rem Transport“) ir Martynas Pašluosta („DPD Lietuva“). Trečiąjį kartą Lietuvoje organizuojamame konkurse bandomų modelių laukia ne tik parametrų įvertinimas ir palyginimas tarpusavyje, bet ir patikra realiomis sąlygomis tam. Su visais konkurse esamais komerciniais automobiliais visuomenė galės susipažinti Lietuvos kongresų ir parodų centre „Litexpo“ gegužės 16–18 dienomis. Tomis dienomis „Litexpo“ vyks kelios transporto profesionalams skirtos parodos: „Transbaltica“, „Balttechnika“ ir „Mechanika“, o gegužės 18 d. – „Auto Bazar“. Gegužės 18-ąją parodų centre bus paskelbtas ir „Lietuvos komercinis automobilis 2018“ bei kitų konkurso nominacijų nugalėtojai.