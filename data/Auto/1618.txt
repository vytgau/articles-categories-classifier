„Pokyčiai nereiškia, jog keliuose neliks automobilių. Anaiptol – automobilių keliuose tik daugės. Keisis mūsų santykis su automobiliu. Nuosavi automobiliai turės vis mažiau ekonominės naudos, o juos pakeis naujos kartos viešojo transporto, lanksčios nuomos ir automobilių dalijimosi sistemos“ – teigė UAB „Mobility Lietuva“ vadovas Einoras Čiagus. Pirmasis žingsnis – autonomijos revoliucija Stanfordo universiteto tyrimo duomenimis, 2030 metais JAV nuosavybės teise valdomų automobilių sumažės 80 procentų. Šis skaičius dar labiau išaugs įsigalėjus autonominio vairavimo sprendimams. „Tesla“, „Volkswagen“, „Mercedes-Benz“, „General Motors“ bei kiti koncernai artėja prie 3 lygmens vairavimo autonomijos. 3 lygmens autonomija leidžia automobiliui savarankiškai priimti sprendimus kelyje, perleidžiant kontrolę vairuotojui tik nenumatytose situacijose. Paprastesnės autonomijos sistemos (pavyzdžiui, savarankiško važiavimo automobilių spūstyse) jau šiandien diegiamos ir ekonominės klasės modeliuose. Kone sutartinai didieji automobilių gamintojai teigia, jog iki 2020-ųjų visuose modeliuose siūlys vairavimo autonomijos sprendimus, o prabangos klasės modeliai taps pilnai savarankiški. Būtent išmanūs vairavimo pagalbininkai bei žingsniai visiškos autonomijos link yra pagrindiniai naujų modelių pardavimo argumentai, nuošalyje paliekant originalų dizainą ar vairavimo malonumą. „Liko visai nedaug, kol automobiliuose nebereiks neatsiejamos grandies – vairuotojo. Automobilių pramonės ekspertai teigia, jog ateityje privatiems vartotojams bus skirti tik prabangūs, išskirtiniai, sportiniai automobiliai. Kasdieniai automobiliai taps komoditizuota transporto priemone, kuria naudosimės kaip paslauga“, – teigė E. Čiagus. Automobilių dalijimasis – viešojo transporto dalis Įvairių tyrimų duomenimis, naudotis automobilių dalijimosi paslauga bus nuo 4 iki 10 kartų pigiau nei eksploatuoti nuosavą automobilį. Nors „Uber“ ar kitų automobilių dalijimosi programų įtaka jau juntama didžiuosiuose pasaulio miestuose, šiandien tai tik žvilgsnis į ateities galimybes, kai automobiliams nereikės vairuotojo. Dar svarbiau – toks automobilis gali veikti be prastovų. „The Economist“ ateities galimybių tyrimo duomenimis, privatus automobilis naudojamas mažiau nei 5 procentų laiko. Didžiąją „gyvenimo“ dalį jis praleidžia stovėdamas ir „laukdamas“ savo šeimininko. Išmanūs ateities automobilių dalijimosi sprendimai leis efektyviai išnaudoti šias prastovas – pavyzdžiui, atvykus į susitikimą ar savaitgalį automobilis galės tapti dalijimosi tinklo dalimi ir pavežėti kitus keleivius“, – teigė E. Čiagus. Šios naujovės lems, jog „automobilis kaip paslauga“ taps naujos kartos viešojo transporto sistemos pagrindu. Verslas – be nuosavų automobilių Verslo įmonės eksploatuoja daugiau nei pusę visų automobilių keliuose. „Nors privačius vartotojus automobilių vartojimo pokyčiai pasieks vėliau, verslas jau šiandien sparčiai atsisako nuosavybės teise valdomų automobilių ir renkasi nuomos ar automobilių dalijimosi sprendimus“, – teigė E. Čiagus. „Europcar“ atlikto tyrimo duomenimis, didžiuosiuose Lietuvos miestuose mažiau nei pusė (48,5%) visų verslo lengvųjų automobilių yra valdomi nuosavybės teise, pirmenybę teikiant veiklos nuomai. Vakarų Europos šalyse šis skaičius dar didesnis. Verslo įmonės anksčiau patyrė, jog joms reikalingas ne automobilis, o darbuotojų mobilumas. Lanksčios nuomos paslaugos leidžia automobiliu naudotis tik tada, kai jis reikalingas, derinti automobilį prie verslo poreikių (pavyzdžiui, lengvąjį keisti krovininiu), atsisakyti su automobilio įsigijimu susijusių finansinių rizikų bei sumažinti automobilių eksploatacijos biudžetą. Ateities miestuose – mažiau vietų automobiliams statyti Automobilių statymo vietos – prabangos prekė didmiesčiuose. Tyrimų duomenimis, minimalus parkavimo vietų sukūrimas nuo 50 iki 93 procentų padidina statybos projekto kaštus. 2004 metais Londonas atsisakė privalomų parkavimo vietų reikalavimų naujiems gyvenamiesiems statiniams, o parkavimo vietų vidurkis gyvenamajam būstui nukrito nuo 1,1 iki 0,6 vietos. Pekine šie skaičiai siekia 0,3 vietos miesto centre bei 0,5 vietos priemiesčiuose. Miestuose erdvių automobiliams statyti trūkumas tik didės. Parkavimo vietos neefektyviai naudoja miesto erdvės išteklius. JAV jau šiandien stebima sąsaja, jog automobilių dalijimosi paslaugos populiaresnės miestuose, kur trūksta parkavimo vietų. Galioja ir atvirkščias efektas – kuo dagiau erdvės automobiliams statyti, tuo mažiau miesto gyventojai linkę persėsti į viešąjį transportą. „Autonominiams automobiliams taip pat reikės parkavimo vietos – ne visi automobiliai visąlaik bus kelyje. Tačiau šios vietos galės būti toliau nuo miesto centro, užleidžiant erdvę žaliosioms zonoms ar kitiems reikalingiems infrastruktūros projektams“, – teigė E. Čiagus.