Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2011 m. „Mercedes-Benz GLK 220 CDI 4Matic“: paskutiniame etape – kliurka Manėme, kad anų laikų „Mercedes“ dar egzistuoja. GLK sužavėjo mus komfortišku vidumi, patikimumu ir dyzelinio variklio dundėjimu. Jei ne tas nelemtas vandens siurblys... Na štai, geltona įspėjamoji lemputė ir vėl užsidegė, tik šį kartą lydima ir pranešimo. Be to, dar liepiama „papildyti aušinimo skysčio“. Ką gi, joks protingas vairuotojas neignoruos tokio pranešimo, nes gresia rimtas gedimas. Bet aušinimo skysčio juk ką tik įpylėme. Vos prieš 500 km. Išardžius automobilį iki paskutinio varžtelio paaiškėjo, kad ši sumaištis kilo dėl vandens siurblio. Gaila, nes viskas nutiko tuomet, kai raudonas GLK jau artėjo prie ištvermės maratono finišo juostos. Maratono, kuris iki tos akimirkos praėjo be jokių nuotykių. Tai kurgi šuo pakastas!? Pasirodo, pavadinti to nesėkme jokiu būdu negalima, nes 2,1 CDI variklių vandens siurblio gedimas – gana dažna bėda. GLK išsiskiria iš minios Išskirtinė buvo mūsų GLK dažų spalva, nes vyšninio atspalvio raudonas „Mercedes“ paprastai nestovi „ant kiekvieno kampo“. Dauguma klientų (dėl gana suprantamų priežasčių) renkasi ramesnes spalvas, nes jų automobilis, kaip ir jie patys, turi atrodyti elegantiškai ir skoningai. Techniškai mūsų ilgalaikio maratono „bėgikas“ buvo gerokai įprastesnis. Keturių cilindrų dyzelis, 4x4 pavara, automatinė greičių dėžė – visa tai kainavo nuo 39,4 tūkst. eurų. Nieko labai ypatingo, juk „Mercedes“ automobilius perkantys žmonės paprastai negaili pinigų priedams. Gana didelė kaina lengvam visureigiui. Net jei jis vienas iš nedaugelio, kurie – bent jau dėl savo išvaizdos – verti to titulo. Reikia pripažinti, kad griežtos linijos ir beveik vertikalus priekinis stiklas akivaizdžiai išskiria „Mercedes GLK“ iš kitų madingų SUV. „Vienas žvilgsnis pro galinį langą ir iš karto matyti, kur baigiasi automobilis“, – šis testo dienoraščio įrašas patvirtina teigiamus visureigį bandžiusių žmonių įspūdžius. Kita medalio pusė – griežtos GLK formos neužkariavo itin daug širdžių, o tarp aukščiausios klasės vokiečių SUV pirmauja „Audi“ ir BMW modeliai. Neblogos visureigio savybės Kai buvo vertinamas šio „Mercedes“ praktiškumas, niekam nekilo jokių abejonių. Įlipti į vidų patogu, aukšta sėdėjimo padėtis prie vairo ir patogios sėdynės užtikrina stulbinamai aukštą važiavimo komfortą. Net norisi pasakyti: „be žvaigždės toli nenukeliausi“. Vienas testuotojų padarė štai tokią išvadą: „Automobilis toks patogus, lyg būtų specialiai priderintas batelis“. GLK yra vingresnis, nei galėtų pasirodyti iš pirmo žvilgsnio. Pavyzdžiui? Be jokio vargo galėjo važiuoti greitkeliais, kurių eismo juostos dėl remonto susiaurintos iki dviejų metrų. Išties, jame mažiau vietos ir jo bagažinė mažesnė nei, pvz., „BMW X3“, bet nė vienam iš 60 testuotojų tai nesukėlė jokių nepatogumų. Tik gaila, kad „Mercedes“ už 10 cm trumpesnę mašiną prašo didesnės pinigų sumos. Apie kitus trūkumus galime pasakyti, kad jų nebuvo daug. Mums nepatiko greitai susitepančios sėdynės ir labai giliai išdėstyti orapūčių reguliavimo mygtukai. Esant dideliems šalčiams, sistema labai sunkiai sušildydavo „Mercedes“. Gaila, nes visa kita žiemos sąlygomis veikė tikrai puikiai. Važiuojant apsnigtu arba apledėjusiu keliu labai pravertė „4Matic“ sistema. Pabrėžtina, kad GLK bekelėje sugeba gerokai daugiau, nei jau minėti konkurentai – naudojomės juo kaskart, kai reikėjo, pvz., ištempti redakcijos priekabą iš šlapios pievos. Besidraskanti pavarų dėžė Variklio ir pavarų perjungimo sistemos įvertinimas nebuvo toks vienareikšmiškas. Dyzelinio 2,1 litro variklio darbą sunku pavadinti šilkiniu. Kita vertus, CDI variklio palyginimas su traktoriumi taip pat būtų įžeidimas. Mums nepatiko tai, kad užvedus šaltą variklį, didelės apsukos tuščiąja eiga per ilgai išsilaikydavo. Dar blogiau buvo tai, kad greičių dėžė neperjunginėjo pavarų taip švelniai, kaip derėtų tokio aukšto lygio automobilių atstovui. Kartais labai ilgai rinkdavosi atitinkamą pavarą, o kartais grubiai veikė pajudant iš vietos ir mažinant pavaras – nusiskundimų tuo buvo per visą ilgalaikį testą.  Bet kokie mūsų mėginimai atsikratyti šių trūkumų buvo bevaisiai. Nuvažiavę 53 tūkst. 418 km, pakeitėme pavarų dėžės alyvą, o dar po 25 tūkst. km (ridai pasiekus 78 tūkst. 210 km) servisas įdiegė naują valdymo programą. Abiem atvejais rezultatas buvo menkas. 2012 metais atliktas GLK modelio atnaujinimas buvo gana sėkmingas. Pakeista automobilio priekinė (nauji žibintai, didesnė žvaigždė) ir galinė (nugludinti kampai) dalis. Prietaisų skydelio dizainas šiek tiek sušvelnėjo, tik, deja, jame matyti daugiau plastiko. Į atnaujintą modelį montuojama daugiau naujų pagalbinių sistemų, žinomų, pvz., iš C klasės modelio, ir didesnis navigatoriaus ekranas. „Mercedes“ inžinieriai nepakeitė pakabos parametrų – tai testuotojams labai patiko, nes jie nuolat gyrė tai, kad keliauti GLK visureigiu buvo itin patogu. Vis dėlto buvo ir tokių, kurie pasigedo adaptyvių amortizatorių. Nesandarus vandens siurblys Kai odometras rodė 93 tūkst. 330 km, mūsų „Mercedes“ prietaisų skydelyje pirmą kartą įsižiebė įspėjamoji lemputė. Po to vėl. Ir vėl. Nors kaskart pylėme aušinimo skysčio, jo lygis nuolat mažėjo. Būtume iš karto nuvažiavę į servisą, bet gedimas įvyko prieš pat testo pabaigą, taigi nusprendėme palaukti automobilio išardymo procedūros ir patys surasti gedimo priežastį. Deja, ši kliurka „Mercedes“ kainavo vietą ant podiumo (užimta 24 vieta) ir aukščiausią įvertinimą (vietoj 6 „tik“ 5 balai, tiesa, su pliusu). Gedimai ir remontai 53 418 km Antrasis apsilankymas servise automobilio techninei apžiūrai atlikti – pakeista pavarų dėžės alyva. Priežastis – grubiai veikiantis pavarų perjungimas. Nepaisant to, paslauga nebuvo atlikta pagal garantiją. (263 Eur). 78 210 km Per trečią techninę apžiūrą pakeisti priekiniai stabdžių diskai ir trinkelės (526,24 Eur). Dėl vis nesibaigiančių rūpesčių su pavarų dėže įdiegta nauja valdymo programa (pagal garantiją). Nuo 93 300 km Nuolat mažėja aušinimo skysčio. Nors jo buvo nuolat papildoma, įspėjamasis pranešimas vis tiek atsirasdavo (pagal garantiją). Komentarai išardžius po testo: solidi konstrukcija, jokių rimtų pastabų Iš pirmo žvilgsnio sėdynės atrodo kukliai, bet užtikrina puikų komfortą ir yra atsparios nusidėvėjimui.Vandens nutekėjimo latakėliai po langais greitai užsikemša lapais ir kitokiomis šiukšlėmis. Jei jų reguliariai nevalysite, greitai atsiras rūdžių. Priekiniai stabdžių diskai atrodo taip, lyg būtų ką tik pagaminti. Nieko stebėtina – jais nuvažiuota tik 22 000 km. Pastaruoju metu „Mercedes“ dyzeliniuose varikliuose pasitaikydavo bėdų dėl purkštukų, tačiau mūsų „maratonininkas“ sėkmingai jų išvengė. Pavarų dėžės būklė gera. Jos korpuso dydis primena mažų miesto automobilių variklius. Nuotraukoje matote jau naują vandens siurblį. Būtent dėl senojo kaltės GLK įvertinimas buvo ne 6, o „tik“ 5. Išmetamoji dujų sistema su dviem galingais duslintuvais – pakeisti ją kainuotų nemažai. Tai, kad po dviejų žiemų ant jos nematyti jokių rūdžių požymių, tikrai verta pagyrimo. Išvada Šis malonus SUV beveik be jokių gedimų įveikė 100 tūkst. km. Tačiau, kaip žinome, tas „beveik“ daug nulemia, todėl vietoj podiumo jo vieta trečiajame dešimtuke – gaila. Abejonių kyla ir dėl didelės GLK kainos. Palyginkime, pvz., su atitinkamų metų „BMW X3“, kuris ir didesnis, ir pigesnis. Jei jau kaina tokia didelė, tai bent pavarų dėžė tikrai turėtų veikti geriau. Techniniai gamintojo duomenys: Variklis – tipas/cilindrų sk./vožtuvai: biturbodyz./L4/16 Darbinis tūris (cm3): 2143 Maks. galia kW (AG) esant aps./min.: 170/3200 Maks. sukimo momentas (Nm esant aps./min.): 400/1400 Maks. greitis (km/h): 205 Pavarų dėžė: 7/autom. Stabdžiai – priek./gal.: disk.vent./disk.vent. Ilgis/plotis/aukštis (mm): 4528/1840/1689 Padangų dydis: 235/60 R 16 Automobilio svoris/kraulumas (kg): 1922/578 Bagažinės talpa (l): 450/1550 Degalų bako talpa (l): 59