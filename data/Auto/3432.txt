„Šimtadienis – savotiškas parengties ir kartu atskaitos taškas, kai ruošdamiesi kiekvienoms lenktynėms esamą padėtį nagrinėjame labai detaliai, - sako pagrindinis jų organizatorius, „Promo Events“ direktorius Darius Jonušis. – 100 dienų, belikusių iki renginio pradžios – tai riba, iki kurios turi būti nudirbti pagrindiniai organizaciniai darbai, po kurių jau ryškėja varžybų ir jas lydinčių atrakcijų kontūrai, ir tuo pačiu laikas, skirtas suderinti ir nušlifuoti likusias pasirengimo maratoninėms lenktynėms detales“. D. Jonušis džiaugiasi didžiausia šiemetinių lenktynių naujove - suderintomis stygomis su vienais pagrindinių sportinių padangų gamintojų. Todėl šiemet Palangoje, kaip, beje, ir Pernu (Estija) „auto24ring“ trasoje vyksiančiose 1000 km lenktynėse, kurias pirmą kartą patikėta surengti „Promo Events“, visi sportininkai varžysis vienodomis „Hankook“ padangomis, kurias komandoms tiesiogiai pateiks jų gamintojai. Su „Hankook“ gamintojais ne tik pasirašyta sutartis, bet ir lenktynių dalyviams surengtas nemokamas seminaras. Jame autoritetingi specialistai, gamintojų atstovai nešykštėjo paslapčių kaip maksimaliai išnaudoti lenktyninių padangų galimybes. O bene svarbiausia, kad šį seminarą palankiai įvertino būsimieji lenktynininkai ir komandų vadovai. D. Jonušis tikisi, jog šiemetinės lenktynės Palangoje, kaip ir „auto24ring“ trasoje Estijoje, bus kur kas patrauklesnės, nes kartu tose pačiose distancijose varžysis ir debiutuojančios Baltijos šalyse pasaulinio lygio lenktynių serijos TCR, kuri čia vadinsis „TCR Baltic Trophy“, dalyviai. Ši lenktynių serija - TCR kėbulinių automobilių čempionato dalis, buvo pristatyta pernai Palangoje vykusio maratono metu. Intrigą dar labiau didina ir tas faktas, jog prieš savaitę 24 val. lenktynes Silverstouno trasoje (Didžioji Britanija) ir ten kartu vykusį TCR etapą su „Seat Leon TCR V2 SEQ“ laimėjo ne kas kitas, o pernykščių lenktynių Palangoje nugalėtojas Sebastiaanas Bleekemolenas, po pergalingo finišo didžiausiame Lietuvos kurorte tvirtai pažadėjęs čia sugrįžti ir ginti titulą. Jei olandas tęsės pažadą, Sebastianas turėtų atvykti drauge su pergalės Silverstoune kalviais, ekipos draugais Melvinu de Grootu, Robu Smithu ir Rene Steenmetzu. TCR etapo varžybose su „Seat Leon Cup Racer TCR“ bolidu debiutuos „Igorio lankų“ komanda Igoris Ivanovas su Sigitu Ambrazevičiumi, šioje klasėje lenktyniaus ir Ernesta Globytė, latvis Janis Baumanis ir kiti žinomi sportininkai. „Likus 100 dienų iki tarptautinių „ENEOS 1006 km lenktynių“ , žiūrovams galiu tvirtai pažadėti, jog ir šiemet jie galės džiaugtis jau prigijusias bei pasiteisinusiais ir „drago“, ir „drifto“ meistrų pasirodymais, gėrėtis unikalia, per 30-ties įvairiausių modifikacijų sportinių „Porsche“ automobilių kolona, kurią pristato „Porsche klubas“ ir kurio atstovai demonstruos ne tik tviskančius savo keturračius, bet ir susikaus lenktynių trasoje, kuri ištisą valandą bus skirta išimtinai šios markės automobiliams, - sako D. Jonušis. – Minėti renginiai jau įtraukti į Palangos maratoninių lenktynių programą, o mums belieka pasirūpinti, kad šiemet ji būtų dar patrauklesnė, labiau atitinkanti reiklaus žiūrovo skonį“. Maratonines lenktynes Palangoje, kaip ir anksčiau, lydės įdomi ir turininga estrados ir pramogų pasaulio atstovų fiesta, neabejotinai tapsinti vienu skambiausiu tokių renginių metų akordu. Lenktynių organizatoriai šiemet žada dar daugiau naujovių tiek sportinėje renginio dalyje, tiek pramoginėje. „Tačiau šiandien visų jų dar nenorėčiau detalizuoti, nes iki lenktynių pradžios dar liko 100 dienų...“ – sako D. Jonušis. Didžiausiai Baltijos šalyse automobilių sporto šventei labai sutelktai rengiasi ir Palanga, kurios vadovai ir specialistai pasiryžę sportininkams bei žiūrovams sudaryti visas sąlygas, kad į didžiausią šalies vasaros kurortą jie rastų kelius ir kitąmet.