E.ON ir „Clever“ planuoja statyti nuo 150 iki 350 kilovatų galios įkrovimo stoteles, kur apytiksliai 400 kilometrų atstumui elektrinį automobilį bus galima įkrauti vos per 20-30 minučių. Pirmosios tokios stotelės ims veikti jau šiais metais, teigiama E.ON antradienį, vasario 7 dieną, išplatintame pranešime. Jame priduriama, kad grupė, kuri Danijoje valdo daugiau nei 1200 tokių stotelių, šiuo metu ieško derybų galimybių ir su kitais potencialiais partneriais. Europos energijos bendrovės labai norėtų būti pasirinktos automobilių gamintojų susivienijimo, kurį sudaro „BMW Group“, „Volkswagen Group“, „Ford Motor“ ir „Daimler“, partnerėmis ir kartu steigti įkrovimo stotelių tinklą, pajėgų mesti iššūkį „Tesla“ dominavimui rinkoje. Konsorciumas jau pradėjo derybas su galimais parneriais dėl planų Europoje statyti apie 400 naujos kartos elektrinių automobilių įkrovimo stotelių.