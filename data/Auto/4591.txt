2015 metais pirmą kartą startavęs Europos ralio čempionate (ERC) ir užėmęs 7-ąją vietą tarp visų sportininkų, šiais metais D. Butvilas nestartavo ralio varžybose ir visą dėmesį skyrė tolimesnėms karjeros perspektyvoms. Nors buvo pasigirdusių gandų, kad D.Butvilas dalyvaus viename Lietuvos ralyje šiais metais, tačiau dėl techninių kliūčių to nepavyko padaryti. „Metai skamba kaip ilgas laiko tarpas, bet per tą laiką nebuvau stipriai atitrūkęs nuo ralio ir lenktynių. Šis ralis yra vienas žingsnis 2017 metų link, bet neaišku kaip išjudėsime toliau. Šiuo momentu reikia pasidžiaugti sugrįžimu 2016 metams. Mes su šturmanu R. Vaitkevičiumi ralio sirgaliams Lietuvoje ir Lenkijoje esam pažadėję šiais metais startuoti ir tą pažadą išpildysime“, – teigia D. Butvilas. Komanda šiose ralio varžybose startuos daug pajėgesniu „Ford Fiesta R5“ automobiliu ir pristatys naują ekipos partnerį. Prie „Aibės Aljanso“ prisijungia ir Lenkijos įmonė, kurios pavadinimas ir spalvos dominuos ant naujojo automobilio dizaino. „Rajd Barborka“ ralyje su R5 klasės automobiliu lietuvis dar nestartavo, nors Lietuvos trasose jau buvo galima išvysti tokį automobilį. „Man tai bus visiškai šviežias, pirmas kartas. Kadangi niekas negimė jau kažką mokėdamas, aš irgi nesitikiu nustebinti pasaulio pirmu prisėdimu. R5 klasės automobilis techniškai labai stipriai skiriasi nuo man įprastų ralio bolidų – jo valdomumas, dinamika, balansas yra suderintas pagal kitokius principus. Reikės mokytis labai sparčiai, nes testų kilometrų turėsiu nedaug“, – naująją techniką pristato ketvirtąjį kartą šiame legendiniame ralyje startuosiantis D. Butvilas. „Rajd Barborka“ visada garsėjo dalyvių gausa: prie pagrindinio ralio starto stos 88 ekipažai, po kurių startuos dar 42 istorinių automobilių klasės ekipažai. Gausiausioje klasėje, kurioje varžysis ir D. Butvilo bei R. Vaitkevičiaus ekipažas, startuos net 44 ekipažai, tad konkurencija bus išties labai didelė. „Nepaisant laukiančių iššūkių, tokią mašiną pasirinkome jau turėdami patirties, jog šiame ralyje visada laukia labai intensyvi kova. Norint pasiekti gerų rezultatų, būtina startuoti naujausia technika. 130 dalyvių alkanų pergalių, šou ir itin greito važiavimo. Ralis trumpas, todėl čia svarbi kiekviena sekundės dalis. Žinau, kad rimtai kovosime ir padarysime viską, ką galime!“ – didelę konkurenciją įvardina Lietuvos sportininkas. Jis taip pat nesiima prognozuoti galimų vietų, nes šis ralis yra vienas sunkiausiai nuspėjamų – menka klaida, iškritęs lietus ar sniegas, neteisingai pasirinktos padangos ir automobilio reguliavimas gali palaidoti bet kokias viltis apie aukštesnes pozicijas. Lietuvoje nėra nei vieno „Ford Fiesta R5“ automobilio, todėl D. Butvilas savo sportinio vairavimo įgūdžius tobulina ir išbando būsimo automobilio vairavimo specifiką virtualiame simuliatoriuje. „Vienintelė vieta, kur galiu pabandyti atitinkamą automobilį – „Simuliatorių Akademija“ Vilniuje, kur treniruojuosi prieš lenktynes. Virtuali lenktynių simuliacija šiais laikais yra labai pažengusi, o realios treniruotės yra ganėtinai komplikuotos ir išties brangios – vienas lenktyninis kilometras „Ford Fiesta R5“ automobiliu kainuoja daugiau nei 100 eurų. Šviežiai atgaivinęs visą vairavimo sensoriką, žvilgsnio kontrolę, ketvirtadienį sėsiu už tikros „Ford Fiestos R5“ vairo ir perkelsiu savo patirtis į realybę!“ – treniruočių specifiką atskleidžia vienas pajėgiausių ralistų Lietuvoje. Sportininkas neneigia, kad šis ralis Lenkijoje jam yra labai svarbus ir dėl galimybės grįžti į tarptautines varžybas. Vertinant turimą sportininko patirtį Europos čempionate ir pasiektus rezultatus, rasti komandą Lenkijos ar Europos čempionatui yra realu, tačiau reikalingas stiprus finansinis palaikymas ir iš tarptautinių partnerių. „Neslėpsiu, kad mano vizija ir dėmesys yra tarptautinės lenktynės ir čempionatai. Tam reikia ir globaliau mąstančių partnerių. Todėl ir startuojame Lenkijoje, kur sieksime įtvirtinti galimą naują partnerystę“, – teigia D. Butvilas. D.Butvilas, 2012 ir 2013 metais iškovojęs Lietuvos ralio čempiono titulus, 2014 metais tapo pirmuoju nepriklausomos Lietuvos istorijoje lenktynininku, pasirašiusiu sutartį su profesionalia užsienio komanda. D. Butvilas kartu su „Subaru Poland Rally Team“ 2014 metais iškovojo Lenkijos vicečempiono titulą, o 2015 metais pirmą kartą startavo Europos ralio čempionate, kuriame ERC2 klasėje užima 3-ąją čempionato vietą ir 7-ąją vietą bendroje ERC įskaitoje.