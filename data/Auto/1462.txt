Per pirmuosius tris šių metų ketvirčius iš gamyklų išriedėjo 4 proc. daugiau automobilių, iš viso 185 tūkst. 898 transporto priemonės. Koncerno darbo jėga padidėjo 8 proc. ir sudarė 29 tūkst. 284 darbuotojus. „Nuosekliai naudojame aukštą pelningumą elektromobilumo ir naujų technologijų plėtros finansavimui“, – paaiškino „Porsche AG“ valdybos pirmininkas Oliveris Blume. „Naujosios 911 serijos sportinės versijos, kaip ir nauji „Panamera“ ir „Cayenne“ modeliai, pasiekė populiarumo aukštumas. Taip pat stebime teigiamus įkraunamų hibridinių technologijų įvertinimus. Tai mus paskatino tiek naująjį „Panamera“, tiek „Panamera Sport Turismo“, paleisti į rinką kaip galingiausią modelį su hibridine pavara. 2019-aisias žengsime dar vieną svarbų žingsnį, pristatydami pirmąjį 100 proc. elektrinį sportinį „Porsche“ automobilį „Mission E“, – sakė O. Blume. Valdybos pirmininko pavaduotojas ir už finansus bei informacines technologijas atsakingas valdybos narys Lutzas Meschke pabrėžė, kad didelės investicijos tiek į elektromobilumą, tiek į skaitmeninimą, sportinių automobilių gamintojui kelia nemenką iššūkį. Per ateinančius penkerius metus „Porsche“ ne tik investuos daugiau kaip tris milijardus eurų į įkraunamų hibridų ir visiškai elektrinių transporto priemonių gamybą, bet ir sukurs daugiau negu 1200 naujų darbo vietų Cufenhauzeno mieste. „Tai yra investicijos į mūsų koncerno ateitį. Nepaisant to, neketiname atsisakyti strateginio tikslo ateityje pasiekti ne mažesnį kaip 15 proc. veiklos pelno maržos rodiklį. Kad jį pasiektume, toliau tęsime mūsų sėkmingą išlaidų optimizavimą“, – teigė L. Meschke. Einamaisiais 2017 finansiniais metais O. Blume ir L. Meschke tikisi išvysti praėjusiųjų metų aukštus rodiklius šiek tiek viršijantį metų pabaigos veiklos rezultatą.