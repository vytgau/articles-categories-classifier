Šiuo metu Kaune – ne vieni kelio darbai, kurie vairuotojams dažnai reiškia tik viena – teks praleisti nemažai laiko eismo spūstyse. Vis dėlto pareigūnai tikina besistengiantys, jog tų spūsčių sumažėtų kiek įmanoma labiau. Būtent dėl šios priežasties šią savaitę kelių policija vykdo eksperimentą ties Kauno oro uostu, kur prasidėjo kelio remonto darbai. „Šiandien (trečiadienį, red.) ir likusią savaitę bandome piko metu išjungti šviesoforą ties oro uostu ir šioje vietoje budi policijos ekipažas, kuris reguliuoja eismą, kai reikia praleisti transportą iš oro uosto“, – pasakojo Kauno kelių patrulių kuopos vadas R. Kemzūra. Pasak jo, toks sprendimas buvo priimtas norint kuo labiau sumažinti rytines eismo spūstis, susidarančias šioje vietoje. Intensyviausi eismo srautai pastebėti tarp 7 ir 8 valandos ryto, dėl to būtent šią valandą pareigūnai ir nusprendė išjungti šviesoforą. Rezultatas – teigiamas R. Kemzūra džiaugėsi, jog pirmoji eksperimento diena pavyko puikiai – prieš 8 valandą ryto sankryžoje eismas vyko ramiai, pro šalį pravažiuodavo vos vienas kitas automobilis. „Šiandien labai gerai sekėsi. Prieš 8 valandą buvo tik pavienės mašinos, atvažiuojančios nuo Jonavos. Tai panašu, kad viskas gerai, ir, jeigu kelininkai ras būdą išjunginėti šviesoforą, tęsime toliau“, – pasakojo jis. Šiomis dienomis, kol vykdomas šviesoforo pakeitimo patrulių ekipažu bandymas, šviesoforą išjungia į sankryžą atvykęs darbuotojas. Vėliau, apie 8 valandą ryto, jis grįžta ir šviesoforą vėl įjungia, tačiau ieškoma būdų šviesoforą junginėti nuotoliniu būdu. „Sprendžiame klausimą, kaip tai galima padaryti užprogramuojant šviesoforą ar panašiai“, – teigė Kauno kelių patrulių kuopos vadas. „Pareigūnai sankryžą reguliuoja tik tuo metu, kai šviesoforas išjungtas – darbo dienomis tarp 7 ir 8 valandos, vėliau eismas teka sava eiga.“ Pareigūnai žada stebėti, ar toks bandymas pasiteisins, ir atitinkamai reaguoti į rezultatus. „Stebėsime, kaip čia kas. Šiandien, iš vienos dienos, sunku kažką spręsti – gal lengvesnė diena pasitaikė, sunku pasakyti. Bet visą šią savaitę tokį eksperimentą atliksim ir kokios išvados, manau, ir patys vairuotojai galės pasakyti ir įvertinti“, – portalui „Kas vyksta Kaune“ teigė R. Kemzūra. Portalas „Kas vyksta Kaune“ primena, jog numatoma darbus šioje kelio vietoje baigti iki rudens. Aktyviai veikia ir kitų remontų vietose Kauno kelių patrulių kuopos vadas taip pat atkreipė dėmesį į pareigūnų darbą kitose miesto vietose, kur vyksta kelio remonto darbai. „Bandome spūstis šiek tiek sumažinti, nepatogumus vairuotojų dėl kelio darbų. Lygiai taip pat ir visame mieste, pavyzdžiui, Verkių gatvėje šiandien prasidėjo remonto darbai šviesoforinėje sankryžoje. Irgi buvome, dėliojome srautus ir rekomendavome, vykdytojai netgi įsipareigojo, kameras įrengti, tam, kad būtų galima stebėti, kaip vairuotojai laikosi šviesoforo signalų pravažiuodami...“ – pasakojo jis. „Dirbame tuo klausimu intensyviai, kiek įmanoma eismo dalyviams sumažinti nepatogumus remontų metu. O šiaip, miestas ir rajonas tvarkosi, manau, kad visi tą supranta ir pateisina“, – šypsojo R. Kemzūra.