Dabartinė taršos parametrų nustatymo metodika – nuo 1980-ųjų ES šalyse, kuriose mokamas automobilių taršos mokestis, jis nustatomas pagal vadinamąją NEDC metodiką. Visgi ji ilgą laiką kritikuota, nes buvo suformuluota dar 1980 m. ir dėl technikos pažangos bei pasikeitusių vairavimo sąlygų yra morališkai pasenusi. Iki šiol naudojant NEDC metodiką nepavykdavo išvengti neatitikimų tarp bandymais nustatytų rezultatų ir realių kuro sąnaudų. Šie skirtumai kartais siekdavo ne vieną dešimtį procentų. Pagal šių metų rugsėjį įsigaliosiančią WLTP metodiką, automobilių parametrai bus nustatomi nebe laboratorijose, o simuliuojant realias vairavimo sąlygas, taip maksimaliai priartėjant prie realių kuro suvartojimo ir oro taršos dydžių. Pasitelks realistiškesnes testavimo sąlygas WLTP metodika pasitelkia realistiškesnes testavimo sąlygas. Bandant automobilius simuliuojama realistiškesnė vairavimo elgsena, bei didesni vidutiniai ir maksimalūs greičiai. Į metodiką įtrauktas platesnis vairavimo situacijų spektras (mieste, užmiestyje, pagrindiniame kelyje, autostradoje). Bandant automobilius naudojamos ilgesnės distancijos ir trumpesni sustojimai. Pasitelkiama realistiškesnė ir dinamiškesnė akseleracija ir stabdymai. Naujoji metodika rodys ne tik vidutinius, bet ir geriausius/blogiausius rezultatus, taip siekiant palyginti duomenis tarp panašių modelių. Dėl šių faktorių WLTP teiks objektyvesnius duomenis skaičiuojant degalų sąnaudas ir emisiją. Pereinamasis laikotarpis neramina Vis dėlto naujų automobilių rinkos dalyviams nerimą kelia pereinamasis laikotarpis. Kurį laiką automobilių charakteristikose bus nurodomi tiek NEDC, tiek WLTP metodikomis gaunami duomenys. Automobilių vartotojams išlieka rizika dėl pasikeitusių taršos duomenų sulaukti susijusių mokesčių korekcijos. Visgi intensyvios automobilių pramonės pastangos prisitaikyti prie pasikeitusios metodikos gali paveikti kai kurių automobilių kainodarą. „Naujoji metodika sveikintina, nes suteiks tikresnę informaciją, lyginant automobilius pagal CO2 emisiją ir kuro sąnaudas. Tačiau pereinamasis laikotarpis neišvengiamai sukels painiavos ir neaiškumų, nes vartotojai matys dviejų skirtingų metodikų duomenis apie tą patį automobilį. Be to, WLTP rodys didesnes CO2 vertes, nei NEDC, o tai gali paveikti taršos mokesčius. ES valstybėms derėtų atitinkamai adaptuoti savo mokestines sistemas“, – komentuoja Lietuvos autoverslininkų asociacijos (LAA) vadovas Rokas Knyva. WLTP metodika pradedama naudoti nuo 2017 metų rugsėjo. Iki šio termino automobilių modeliai turės tik senojo NEDC testo matavimus. Nuo rugsėjo automobilių charakteristikose bus nurodomi abiejų metodikų duomenys: tiek NEDC tiek WLTP. Nuo 2019 m. NEDC ženklinimas turėtų visiškai išnykti. Bus priversti peržiūrėti kainodarą Specialistai pabrėžia, kad taršos mokestį turinčioms valstybėms neperžiūrėjus teisės aktuose esančių nuostatų automobilių gamintojai susidurs su keblia situacija ir gali būti priversti peržiūrėti savo kainodarą. WLTP rodikliai bus didesni nei NEDC, todėl tokie pasikeitimai transporto priemonių savininkams natūraliai atsilieptų, apskaičiuojant taršos mokesčius. Pasikeitusi situacija skatintų gamintojus ieškoti būdų, kaip gerinti CO2 emisijų ir kuro naudojimo rezultatus. Tačiau vidaus degimo variklių efektyvumo didinimas techniniu požiūriu jau pasiekęs tokį lygį, kai įprastomis tobulinimo priemonėmis darosi vis sunkiau siekti šio tikslo. Inžinierių patirtis rodo, kad gerinant vieną parametrą (CO2 išmetimą), nukenčia kitas (NOx arba ypatingai mažų dalelių tarša). Šio proceso suvaldymui reikia vis ženklesnių techninių sprendimų paieškos investicijų (R&D), kurių pramonė nebepajėgs kompensuoti tiesiog mažindama kitus gamybos kaštus. Keičiant vertinimo metodiką, bet paliekant tuos pačius taršos mažinimo planus, automobilių pramonė neturėtų kitos išeities, kaip juntamai keisti savo gaminių kainodarą. Visgi automobilių pramonės atstovai naująją metodiką vertina teigiamai, tačiau pabrėžia, jog EK turėtų užtikrinti, kad perėjimas prie naujos metodikos nepakels kaštų vartotojams. Didžiausius Europos automobilių gamintojus vienijanti asociacija ACEA rekomenduoja ES valstybėms-narėms peržiūrėti bei pritaikyti savo fiskalines sistemas naujai WLTP metodikai ir nesukurti neigiamų pasekmių vartotojams. Tuo pačiu siūloma peržiūrėti automobilių efektyvumo žymėjimo direktyvą, įvertinant numatomus taršos matavimo pasikeitimus, bei tokiu būdu harmonizuoti automobilių žymėjimą įvairiose šalyse.