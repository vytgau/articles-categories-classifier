Laikraščio duomenimis, šiuo metu „Takata“ vadovybė rengia paraišką teismui su savo antrinėmis įmonėmis. Kreipimasis dėl apsaugos nuo bankroto turi būti paduotas į Japonijos sostinės Apygardos teismą. Taip bendrovė tikisi sulaukti apsaugos nuo kreditorių. „Takata“ akcijų prekyba Tokijo akcijų biržoje po šių pranešimų pristabdyta, praneša BBC. Šiuo metu Japonijos korporacijos įsiskolinimai kreditoriams siekia per trilijoną jenų (9,02 mlrd. JAV dolerių). Japonijos oro pagalvių sistemų gamintoją skandalas sudrebino 2014 metais. Kaip nustatė JAV priežiūros institucijų specialistai, įvykus avarijai, oro pagalvės dėl defektų gali netinkamai išsiskleisti ar net sprogti. Dėl tokių incidentų visame pasaulyje žuvo bent 16 žmonių. Netinkamai suveikus oro pagalvių sistemą aktyvuojantiems įtaisams, buvo sužeisti daugiau kaip 180 asmenų visame pasaulyje, bent vienuolika mirčių užfiksuota Jungtinėse Valstijose. Visame pasaulyje dėl „Takata“ gamybos oro pagalvių defektų buvo atšaukta per 120 mln. automobilių, apie 5,7 mln. iš jų - Jungtinėse Valstijose. Turimais duomenimis, bendrovė pradėjo derybas su JAV automobilių dalių gamintoja „Key Safety Systems“, kuri galimai įsigis dalį bendrovės aktyvų. Šių metų sausį „Takata“ sutiko sumokėti 1 mlrd. dolerių baudą JAV už pavojingų oro pagalvių defektų nuslėpimą. Bendrovė jau sumokėjo 25 mln. dolerių baudą, 125 mln. dolerių kompensacijas asmenis, nukentėjusiems dėl sprogusių oro pagalvių, ir 850 mln. dolerių automobilių gamintojoms, naudojančioms jas savo automobilių gamyboje. Vis dėlto Japonijos bendrovei gresia ir daugiau ieškinių. Dėl saugos oro pagalvių broko nukentėjo didžiosios automobilių gamintojos, įskaitant „General Motors“ ir „Volskwagen“. „Honda Motor“ - didžiausia „Takata“ klientė - nukentėjo labiausiai. Dėl saugos oro pagalvių defektų ji jau 2008 metais paskelbė atšaukianti savo populiariuosius „Accord“ ir „Civic“ modelius.