Vis dėlto, vienas greičiausių Lietuvos ralio lenktynininkų D. Butvilas kreipiasi į visus ralio mėgėjus – žiūrovus, fotografus ir operatorius – ir prašo laikytis drausmės tiek šalia trasų, tiek keliuose greičio ruožų link. „Žiemos ralyje automobilių greitis neretai būna netgi didesnis negu vasaros metu žvyro trasoje. Kai automobilis važiuoja 120 km/val., vienas dyglys įsminga į kelią 17 kartų per sekundę. Automobilis į kelią remiasi 70-80 dyglių, todėl per sekundę dygliai susmigs maždaug 1275 kartus. Matematika paprasta – sukibimas stulbinantis, kai važiuojama kietu ledu. Tačiau ant sniego dygliai nebeveikia, automobilis akimirksniu gali tapti nevaldomas. Patikėkite, ant sniego ir su sportinėmis padangomis slidu, stebuklų nebūna“, – paaiškina sportininkas, jau 8 kartą startuosiantis žiemos ralyje Utenoje. Todėl lenktynininkas, padaręs menką klaidą, gali greitai atsidurti už trasos ribų. Prieš savaitę vykusiame pirmajame Pasaulio ralio čempionato etape Monte Karle įvyko tragiška nelaimė, kai profesionalus ralio lenktynininkas padarė klaidą viename posūkių, išslydo ir kliudė išorinėje posūkio dalyje buvusį žurnalistą, kuris ligoninėje mirė. „Net ir aukščiausio lygio sportininkai daro klaidas. Nors ir iš tolo pastebėtas žmogus prie trasos labai išblaško dėmesį. Rinkdamiesi saugią vietą, pamąstykite ir apie tai, kaip jus mato lenktynininkai. Prisipažinsiu – matyti prie pat kelio stovintį fotografą ar žmogų – nejauku. Todėl labai prašau visų ralio mėgėjų – atsitraukite nuo trasos toliau, nebėkite per trasą vos automobilis pravažiuoja, nes kitas ekipažas gali pasirodyti iškart už jo.  O fotografams ir operatoriams palinkėsiu būti ypatingai atsargiems – geras kadras nevertas Jūsų sveikatos. Pasimokykime iš nelaimių svetur ir nekartokime kitų padarytų klaidų“, – atkreipia dėmesį D. Butvilas. Būtent dėl šių priežasčių lenktynininkas primygtinai siūlo visiems laikytis teisėjų nurodytų atstumų iki trasos, jokiais būdais nestovėti šalia išorinės posūkio dalies, nesigrūsti už tramplynų, nes tai pačios pavojingiausios vietos. „Jei matysite pergėrusį žiūrovą besiartinantį prie trasos, nelaukite nelaimės ir nutempkite jį į šoną, nors jei tai Jums ir nepažįstamas žmogus. Taip netik padėsite žmogui, bet ir išsaugosite sveiką lenktynininkų ekipažą bei padėsite išvengti sustabdyto ar net nutraukto ralio. Neleiskite vienam žmogui sugadinti visos šventės. Labai noriu, kad visi sveiki, laimingi ir kupini pačių geriausių įspūdžių grįžtume namo“, – mintimis dalinasi į Lietuvos ralio trasą sugrįžtantis D. Butvilas. Taip pat sportininkas ragina vairuotojus nepamiršti, kad po ralio jie turės sėsti už vairo blaivūs ir saugiai grįžti namo pas savo šeimas. „Tai didelė šventė tiek Jums, žiūrovams, tiek mums, sportininkams. Ir beje, Utenoje sniego ir ledo tikrai yra ir mes jau pasiruošę žiemos raliui! Iki susitikimo prie trasų, o ne jose! “, – linki D. Butvilas.