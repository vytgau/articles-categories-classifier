„Porsche“ inžinieriai tikrai moka stebinti, tad ir „Porsche 911 GT2 RS“ kalba pats už save. Kvapą gniaužiančios jo charakteristikos tikrai nėra viskas, kuo gali nustebinti šis automobilis. Dėl puikaus balanso bei sumažinto svorio naujasis „911 GT2 RS“ yra tiesiog tobulas automobilis lenktynių trasai, nenuvilsiantis ir gatvėje“, – sako Vilniaus „Porsche“ centro direktorė Rasa Klimavičiūtė. Kad naujasis „911 GT2 RS“ galėtų didžiuotis greičiausio ir galingiausio visų laikų „Porsche 911“ modelio titulu, variklio kūrimui inžinieriai paskyrė nemažai valandų. 3,8 l darbinio tūrio, 6 cilindrų variklis pasiekia net 700 arklio galių (AG) ir 750 Nm sukimo momentą. Palyginti su ankstesniu modeliu, galia padidėjo 80 AG, o sukimo momentas 50 Nm. Toks pats variklis, koks sumontuotas „911 GT2 RS“ sutinkamas ir „911 Turbo S“ modelyje, tačiau pastarajame jo galingumas siekia 580 AG. Kad būtų pasiekta 700 AG riba, inžinieriams teko sumontuoti du didesnius turbokompresorius ir papildomą aušinimo sistemą. Pastaroji užtikrina, kad optimali variklio darbinė temperatūra būtų palaikoma važiuojant net ir ekstremaliai greitai. Maksimaliai dinamikai pritaikyta važiuoklė Variklio galia siunčiama tik į galinius „Porsche 911 GT2 RS“ ratus ir perduodama per septynių pavarų, dvigubos sankabos automatinę greičių dėžę. Žinoma, norint pasiekti gerus dinaminius rezultatus, reikia optimizuoti ir svorį. Pavyzdžiui, visa išmetimo sistema pagaminta iš itin lengvo titano, todėl yra 7 kilogramais lengvesnė nei „911 Turbo“ modelyje. Automobilio svoris siekia vos 1470 kilogramų, įskaičiuojant pilną degalų baką. Būdamas tokiu galingu ir santykinai lengvu, „Porsche 911 GT2 RS“ nuo 0 iki 100 km/val. įsibėgėja vos per 2,8 sekundės, o maksimalus greitis siekia net 340 km/val. Puikų sukibimą su kelio danga užtikrina itin aukštų charakteristikų padangos: priekyje – 20 colių skersmens, gale – 21. Padangos sumontuotos ant magnio lydinio ratlankių, kurie ne tik tvirti, bet ir labai lengvi. Sportinė važiuoklė ir galinių pasukamų ratų sistema užtikrina patį efektyviausią mechaninį automobilio sukibimą su kelio danga.  Iš tolo pastebimos oro paėmimo angos ne tik suteikia daugiau sportiško žavesio „911 GT2 RS“ išvaizdai, bet prisideda ir prie aerodinaminio efektyvumo. Taip, kaip ir galinis bei priekinis oro aptakai. Efektyvų stabdymą užtikrina standartiškai šiam modeliui montuojama „Porsche“ keraminė-kompozitinė stabdžių sistema. Sportiškas interjeras Vidaus apdailos sprendimuose dominuoja raudonos „Alcantara“, juodos spalvos odos bei anglies pluošto elementai. Sportinės sėdynės užtikrina stabilią sėdėseną net ir įveikiant aštriausius posūkius. Sportinis vairas su bėgių perjungimo svirtelėmis suteikia galimybę mėgautis judriu ir greitu važiavimu, patogiai kontroliuojant automobilį. Viduje standartiškai montuojama ir „Porsche“ multimedijos sistema, kuria galima valdyti radiją bei navigacijos sistemą. Taip pat standartiškai bus įdiegtos „Connect Plus“ ir „Porsche Track Precision“ programos, leidžiančios stebėti važiavimo duomenis ir informaciją. Pirkėjai galės papildomai užsisakyti „Chrono Package“ paketą. Jame įdiegta itin tiksli laiko matavimo sistema, leidžianti nustatyti lenktynių trasos starto ir finišo taškus, taip užtikrinant precizišką laiko matavimą. Jėgas suvieniję „Porsche Design“ ir „Porsche Motorsport“ padaliniai būsimiems „Porsche 911 GT2 RS“ savininkams paruošė dar vieną siurprizą – unikalų laikrodį iš titano ir anglies pluošto. Jis sukurtas išskirtinai tik šio automobilio pirkėjams ir galimybės jį įsigyti daugiau neturės niekas.