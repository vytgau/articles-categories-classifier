Visi nauji automobiliai Jungtinėje Karalystėje turi būti patvirtinti Automobilių sertifikavimo agentūros (VCA), toks patvirtinimas galioja Europos Sąjungoje. Nepasiekus JK-ES susitarimo, VCA sertifikavimas nuo 2019 m. kovo nebegaliotų. Pasak gamintojo generalinio direktoriaus Marko Vilsono (Mark Wilson), „jei būtume priversti stabdyti gamybą, padariniai būtų kone katastrofiški“. „Mes britų bendrovė. Gaminame automobilius išimtinai Jungtinėje Karalystėje ir toliau ten gaminsime, - sakė jis. - Perėjimas prie bet kokio naujo sertifikavimo, ar tai būtų JAV, Kinijos ar kitos šalies vyriausybės sertifikavimas, mums reikštų, kad turime stabdyti gamybą“. Tačiau M. Vilsonas pridūrė: „Tikimės, kad bus pasiektas pereinamojo laikotarpio susitarimas. Per šį laikotarpį mes patyrinėtume, kaip „Aston Martin“ galėtų iš naujo sertifikuoti naujus automobilius pagal kitą, ne VCA patvirtinimo struktūrą“.