Prašymu siekiama nutraukti įsisenėjusią ir papildomo piliečių laiko reikalaujančią, tačiau visiškai neracionalią praktiką, sako centras. „Pažymos apie konkretaus asmens gydymąsi ar nesigydymą tik vienoje iš visų šalies gydymo įstaigų nesuteikia patikimos informacijos apie asmenų priklausomybės ligas ir sudaro klaidingą įspūdį, kad RPLC tvarko kažkokią specialią apskaitą ar net registrą“, – teigia RPLC ryšių su visuomene specialistė Morgana Danielė. Jos teigimu, Respublikinis priklausomybės ligų centras turi informaciją tik apie tuos asmenis, kurie kreipėsi į šią įstaigą dėl gydymo paslaugų, tačiau neturi duomenų apie asmenis, kurie dėl priklausomybės ligų ir jų komplikacijų gavo asmens sveikatos priežiūros paslaugas kitose asmens sveikatos priežiūros įstaigose, t. y. psichikos sveikatos centruose, psichiatrijos ligoninėse ir jų skyriuose, toksikologijos centruose, privačiose klinikose, laisvės atėmimo vietų ligoninėse ir pan. „Taip pat negalime suteikti informacijos apie pacientus, kurie į RPLC kreipėsi dėl gydymo neatskleisdami savo asmens tapatybės“, – aiškina ji. Specialistė pabrėžia, kad galiojantys teisės aktai nesuteikia juridinio pagrindo poliklinikoms reikalauti iš vairuotojų vykti tokios pažymos ar siųsti užklausas dėl jų į Respublikinio priklausomybės ligų centro Vilniaus, Kauno, Klaipėdos, Šiaulių ir Panevėžio filialus. Galiojanti vairuotojų sveikatos tikrinimo tvarka numato, kad vairuotojų sveikatą tikrina šeimos gydytojas, o psichikos sveikatą – psichikos sveikatos centro psichiatras. Anot specialistės, vairuotojų sveikatos tikrinimo tvarka numato, kad, asmeniui suteikus duomenų, jog anksčiau gydėsi dėl priklausomybės, šeimos gydytojas ir pirminėje sveikatos priežiūros dirbantis psichiatras dėl sveikatos būklės sprendžia individualiai. Tik tais atvejais, kai kyla pagrįstų abejonių, kad asmuo serga ar sirgo priklausomybės liga, RPLC ragina šeimos gydytojus ir psichiatrus išduoti siuntimą konsultacijai, paprašyti paciento atsinešti medicinos dokumentų išrašą apie gydymąsi nuo priklausomybės ir jo eigą.