Naujasis „Focus“ yra pirmasis „Ford“ kūrinys, pagamintas naujos platformos C2, kuri pasižymi 20 proc. didesniu standumu, garantuoja mažesnes vibracijas ir triukšmo lygį, pagrindu. Be to, automobilis vidutiniškai tapo 88 kilogramais lengvesnis, o atstumas tarp ašių išaugo 53 mm, tad ir salone žadama daugiau erdvės. Vairuotojai galės rinktis trijų cilindrų „EcoBoost“ šeimos benzininius 1 arba 1,5 litro darbinio tūrio turbovariklius su vieno cilindro atjungimo esant mažoms apkrovoms funkcija didesniam ekonomiškumui pasiekti. Mažesnės apimties motoras bus siūlomas trijų galios lygių: 85, 100 arba 125 AG. Didesnysis – 150 arba 182 AG. Dvi turbodyzelinės 1,5 ir 2 litrų jėgainės leis rinktis tarp 95, 125 ir 150 AG galios. Varikliai bus derinami su 6 laipsnių mechaninėmis arba visiškai naujos konstrukcijos 8 laipsnių automatinėmis pavarų dėžėmis. Naujojo „Ford Focus“ įrangos sąraše galima rasti aktyvias radiatoriaus groteles, adaptyvius amortizatorius ir priekinius žibintus su nuspėjamo ryškumo reguliavimo funkcija, projekcinį displėjų, aktyvią greičio palaikymo sistemą su visiško sustojimo galimybe ir eismo ženklų atpažinimu, aktyvaus manevravimo pagalbininką ir daugybę kitų komforto ar saugumo atributų.  Automobilyje įdiegta naujausia „Ford“ multimedijos sistema „Sync3“ su 8 colių įstrižainės centriniu ekranu, palaikanti „Apple CarPlay“ bei „Android Auto“, be to, galima pasirinkti „Bang & Olufsen“ garso sistemą su dešimčia garsiakalbių ir belaidį mobiliųjų įrenginių krovimą. Gamintojai pažymi, kad naujame „Focus“ modelyje įdiegta antrosios kartos aktyvi parkavimo pagalba, automatinė avarijos išvengimo sistema su pėsčiųjų ir dviratininkų atpažinimu, galinio vaizdo kamera, avarinė stabdymo sistema po susidūrimo. Ketvirtosios kartos „Ford Focus“ bus siūlomas „Trend“, „Titanium“, sportiškosios „ST-Line“, padidinto pravažumo „Active“ ir prabangiausios „Vignale“ versijų, kurios skirsis įvairiomis eksterjero detalėmis: radiatoriaus grotelėmis, apdailos elementais ir pan. „ST-Line“ versijos automobilyje bus sumontuota žemesnė pakaba, kitokie amortizatoriai ir spyruoklės bei šoninio stabilumo stabilizatoriai. O „Active“ versiją pasirinkę vairuotojai kaip tik gaus automobilį su 30 mm padidinta prošvaisa. Ketvirtosios kartos „Ford Focus“ bus surenkamas Vokietijoje, o tikslios kainos mūsų regionui kol kas dar neskelbiamos.