„Yra Baudžiamojo kodekso 238 straipsnis, kuris pavadintas „Nepranešimu apie nusikaltimą“. Ten labai aiškiai parašyta, kad „Tas, kas be svarbios priežasties nepranešė teisėsaugos įstaigai arba teismui apie jam žinomą daromą ar padarytą labai sunkų nusikaltimą, baudžiamas“. To nėra Vyriausybės programoje, nereikėtų sakyti, kad ministerija inicijuos tokio teisės akto atsiradimą, bet, mano nuomone, galėtų būti svarstoma idėja, kai turime tokią problemą, kad vairuotojai važinėja girti, nebijo nuobaudų. Jei asmuo aiškiai suvokia, kad sėdi keleivio pusėje, o mašiną vairuoja girtas asmuo, svarstytinas klausimas dėl jo atsakomybės“, – DELFI sakė E. Misiūnas. Ministro teigimu, jei tas keleivis nesiima veiksmų pranešti apie tai policijai ar kitaip nutraukti daromą pažeidimą, jis galėtų taip pat būti traukiamas atsakomybėn. Laisvės atėmimo išvengs, bet grės bauda „Galbūt iš paprasto administracinio nusižengimo atsiras pasekmės, kad bus baudžiamasis nusikaltimas įvykdomas. Galbūt girtas vairuotojas partrenks kažką einantį perėja. Ta idėja, manyčiau, galėtų būti svarstoma kaip viena priemonių, kaip mažinti transporto priemones vairuojančių neblaivių asmenų skaičių. Kodėl ne?“, – klausė E. Misiūnas Ministro teigimu, tik čia reikėtų kalbėti ir apie tyčinę kaltės formą, kai asmuo supranta, kad automobilį vairuoja neblaivus asmuo, turi galimybes imtis veiksmų, bet tyčia to nedaro. Tiesa, nors minėtame straipsnyje nurodoma, kad nusikaltimą nuslėpęs asmuo baudžiamas viešaisiais darbais arba bauda, arba areštu, arba laisvės atėmimu iki vienerių metų, E. Misiūnas nemano, kad girtą vairuotoją „pridengęs“ keleivis gali tikėtis realios laisvės atėmimo bausmės. „Galėtų būti įspėjimas arba bauda“, – sakė ministras. Įvardijo galimus baudų dydžius E. Misiūno asmenine nuomone, pirmą kartą šį pažeidimą padaręs asmuo galėtų būti įspėtas ir jam tektų sumokėti nuo 10 iki 100 eurų baudą. Už pakartotinį pažeidimą, aiškino jis, galėtų būti taikoma bauda nuo 50 iki 150 eurų. „Didžiausia nuobauda vis dėlto turėtų būti taikoma asmeniui, kuris vairuoja automobilį. Tačiau kaip alternatyva siekiant sumažinti neblaivių vairuotojų problemą ši idėja galėtų būti svarstoma visuomenėje, gal tai būtų gera prevencinė žinia – išgirstų, plačiau pasklistų“, – svarstė jis. Ministro teigimu, šiuo atveju reikėtų ir supratimo. Jis nemano, kad už tokį veiksmą galėtų būti nubausta, tarkime, smulki moteris, kurios sutuoktinis vairavo neblaivus, ji neturėjo mobilaus telefono. Tyčinės kaltės formos šiame pavyzdyje jis neįžvelgia. 0,4 promilių ribą vadina labai gera Nors Vyriausybės programoje taip pat numatytas ir siekis išanalizuoti galimybes iki nulio mažinti leistiną alkoholio promilių kraujyje ribą visiems vairuotojams, E. Misiūnas pripažino nesantis šios idėjos šalininkas. „Mano asmenine nuomone, ne promilės yra problema. Bet jei Seimo nariai išreikš savo politinę valią ir nustatys 0 promilių ribą, viskas tvarkoje, yra šalių, kur tokia praktika taikoma. Tačiau mano nuostata yra tokia, galėčiau pasakyti, ir kaip teisėjo, kad labiausiai veikia pažeidėjus bausmės neišvengiamumas“, – įžvelgė E. Misiūnas. Jo teigimu, neblaivūs įpratę vairuoti asmenys pagaunami ir po kelis kartus, tačiau kone vienintelė nuobauda jiems (tiems, kurie legalių pajamų neturi) – atimtas automobilis, kuris neretai irgi būna nedaug vertas. „Ar tam asmeniui būtų nustatyta 0 promilių riba, jam jokio skirtumo. Jis važiuoja 1,5, 1,7 ar 2,5 promilių girtumo. Jei būtų įvesta nulinė tolerancija, padaugėtų darbo teismams, nes vyktų daugiau ginčų, gal kitą kartą asmuo tikrai tik pauostė ir įpūtė 0,01 promilę, o kraujas rodytų nulius. Mano požiūriu, 0,4 promilės yra labai gera, objektyvi riba. Reikia galvoti kitas priemones, kaip prevenciškai veikti tuos asmenis, kad jie nebedarytų tokių pažeidimų. Viena idėjų ir yra bausti asmenis, kurie nepranešė apie tokį pažeidimą“, – aiškino vidaus reikalų ministras.