Lietuvoje dažnai kartojama: „Kaunas atsigauna“. Atsigauna miestas, atsigauna žmonės, metas atsigauti ir Kauno automobilių parkui. Kaip rašoma žiniasklaidai išplatintame pranešime, šiame mieste, šalia prekybos centro „Mega“, Lietuvos žurnalistų autoklubas išrikiavo į „Lietuvos metų automobilio 2018“ titulą besitaikančius pretendentus ir atidavė juos kauniečių teismui. „Kauniečiai, skirtingai nei kitų miestų gyventojai, visais laikais daug labiau domėjosi automobiliais. Iš čia yra kilę daug automobilių sporto legendų. Čia jų daugiausiai gyvena ir dabar. Juk šalia Kauno – vienintelė lenktynių trasa Lietuvoje. Kauniečiai automobiliams neabejingi, domisi jais ir gali puikiai atstovauti tautos balsą“, – naujos nominacijos tikslingumą aiškino „Lietuvos žurnalistų autoklubo“ prezidentas Valdas Valiukevičius. Ekspozicijos vieta pasirinkta neatsitiktinai: prekybos centras „Mega“ stovi šalia judriausios Lietuvos magistralės, čia plūsta milžiniški žmonių srautai, o po atnaujinimo atsiradusios naujos erdvės puikiai tinka naujausių automobilių ekspozicijai. Vieniems reikia komforto, kitiems – kad „valintų“ Svečiai nesikuklino, noriai landžiojo po automobilius, bandė juos kelyje ir vertino. Tačiau vairuotojų nuomonės apie pateiktus modelius išsiskyrė, mat kiekvienas pašnekovas automobilius rinkosi daugiausia pagal savo poreikius. „Norisi, kad automobilis būtų ekonomiškas ir komfortiškas, kad būtų tylus ir turėtų automatinę pavarų dėžę. Dabar žmonės nenori važinėti su tokiomis senovinėmis mašinomis, kur kaip traktoriuje, reikia pačiam pavaras perjunginėti“, – sakė daugelį automobilių apžiūrėjęs Arnoldas. „Ekologija, ekonomija? Ne, visiškai nesvarbu. Man svarbu, kad automobilis gerai trauktų“, – konstatavo BMW gerbėjas Mantas. „Tik jau ne BMW. Žentas pravežė, išlipau šlapia nugara. Nepatinka man tokie. Aš manau, kad automobilis turi būti didelis ir patogus. Man patiko „Audi Q5“. Taip, gatvės Kaune jau lygios, bet vis tiek norėtųsi, kad su ta mašina ir į kaimą būtų galima nuvažiuoti“, – savo nuomonę pabrėžė Romualdas. Kaunui reikės smagaus automobilio „Daug kas sako, kad Kaune žmonės važinėja agresyviai. Aš taip nesakyčiau. Pats esu iš agresyvesnių vairuotojų, ir man atrodo, kad mūsų mieste vairuotojai kaip tik važinėja vangiai. Yra agresyvių vairuotojų, kaip ir visur kitur. Bet didžioji dauguma žmonių važiuoja vangiai, dažnas kalba telefonu, nežiūri į kitus eismo dalyvius. Aš manau, kad Kaunui reikia ne agresyvaus, bet smagaus, gyvybingo automobilio, kad žmonės padėtų telefonus ir pradėtų vairuoti“, – išaiškino kaunietis Saulius. „Lietuvos metu automobilis Kaunui“ renkamas balsavimo būdu. Prie „Megos“ automobilius apžiūrėję ar juos išbandę žmonės balsavo už vieną jiems labiausiai patikusį modelį. Vėliau už dešimt daugiausia balų surinkusių modelių balsuos interneto tinklalapio „Kas vyksta Kaune“ skaitytojai, kurie ir išrinks geriausią kauniečių automobilį. Daugiausiai balsų surinkusių ir „Megos“ lankytojams labiausiai patikusių automobilių dešimtukas yra toks (abėcėlės tvarka): „Audi Q5“, BMW 5, „Honda Civic“, „KIA Stonic“, „Mazda CX-5“, „Opel Insignia“, „Peugeot 5008 GT“, „Range Rover Velar“, „Škoda Karoq“, „Volkswagen Arteon“.