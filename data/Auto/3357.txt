Įkrovimo prieigos – senamiestyje Įgyvendinus projektą „Elektromobilių įkrovimo prieigų tinklo kūrimas Kėdainių mieste“, Kėdainių rajono savivaldybė privalės užtikrinti projekto finansinį ir veiklos tęstinumą, įskaitant neatlygintiną ir viešai prieinamos elektromobilių įkrovimo paslaugos teikimą, ne mažiau kaip 5 metus po projekto įgyvendinimo. Siekiant pritraukti elektromobilių turėtojus į Kėdainių miesto centrą numatyta, kad viešųjų elektromobilių įkrovimo prieigos galėtų būti įrengtos Senosios Rinkos aikštėje bei Didžiosios Rinkos aikštėje. Vadovaujantis Lietuvos automobilių kelių direkcijos prie Susisiekimo ministerijos skaičiavimais, planuojant 5 metų laikotarpiui, vidutinio elektromobilio akumuliatoriaus įkrovimas turėtų būti apie 30–40 kWh. Vieno kWh kaina – 0,12 Eur. Atsižvelgiant į šiuos duomenis, vieno elektromobilio įkrovimas siektų nuo 3,6 iki 5 Eur (be galios mokesčio). Vienos prieigos galios mokestis mėnesiui siektų apie 27 Eur. Siūlys verslininkams Tarybos posėdžio metu, svarstant šį klausimą rajono meras Saulius Grinkevičius išreiškė nuomonę, kad siekiant miestą padaryti patrauklesnį bei pritraukti nors keletą elektromobilių vairuotojų, pradžioje savivaldybė galėtų pati apmokėti susidarančius mokesčius. Vėliau, elektromobilių vartotojų skaičiui augant, apmokestinimas taip pat galėtų keistis. Be to, elektromobilių įkrovimo stotelės anksčiau ar vėliau taps dar viena verslo niša. Dėl to projekte numatytos ir trys papildomos galimo elektromobilių įkrovimo stotelės – J. Basanavičiaus g. 93, J. Basanavičiaus g. 51 ir S. Dariaus ir S. Girėno g. 50.