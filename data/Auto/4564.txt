Savaitgalį Dakaro organizatorių laivas su visa Dakaro dalyvių iš Europos technika (611 vnt.) jau buvo praplaukęs Senegalo sostinę Dakarą. B. Vanago komandos „General Financing team Pitlane“ krovinys laive „Grande Francia“ – jau minėtas bolidas „Toyota Hilux“, trys visureigiai „Toyota Land Cruiser“ ir techninio aptarnavimo sunkvežimis, komandos vadinamas „Žaibu“. Visi automobiliai atpažįstami iš toil. Jie – juodi su didžiuliais Lietuvos simboliais – Vyčiais. Norintys pasižvalgyti po Dakaro raliui skirtą bolidą, spauskite ant vaizdo žemiau ir pasirinkite nuorodas arba tiesiog pasukite vaizdą į norimą pusę.  2017 metų Dakare „General Financing team Pitlane“ komanda turės įveikti daugiau nei 9 tūkstančių kilometrų trasą, kuri drieksis per tris Pietų Amerikos valstybes: Paragvajų, Argentiną ir Boliviją. Kaip ir praėjusį kartą, B. Vanagas šturmuos Dakarą drauge su šturmanu iš Lenkijos Sebastianu Rozwadowskiu. Pasak organizatorių, šiais metais Dakaro ralis, prasidėsiantis sausio 1 d., bus sudėtingiausios iki šiol lenktynės Pietų Amerikoje. Pusę trasų eis per niekada anksčiau lenktynininkų nelankytas vietas. „General Financing team Pitlane“ komandai bei B. Vanagui priklauso geriausias Lietuvos ir Baltijos valstybių rezultatas Dakaro ralio istorijoje. Tai – 2015 metais iškovota pergalė privačių komandų įskaitoje ir 24-oji vieta bendroje Dakaro ralio įskaitoje.