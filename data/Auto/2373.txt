Šiais metais „Rajd Rzeszowski“ lenktynininkų yra vadinamas bene karščiausiu sezono raliu. Visų pirma, oro temperatūra laikosi didesnė nei 30 laipsnių, tad automobilio salone pakyla dvigubai. Antra, konkurencija šiame ralyje bus milžiniška – starto sąraše net 96 lenktynininkai. „Rzeszowo ralyje būsiu vienas naujokų, nes čia bus tik mano antras startas. 2014 metų sezone su „Subaru Poland Rally Team“ komanda šis etapas mums buvo pats sėkmingiausias sezone. Rzeszowo ralis pasižymi labai aukštomis temperatūromis. Visą ralio savaitę laikysis didesnė nei 30 laipsnių oro temperatūra. Pilotams tai reiškia atšiaurią lenktyniavimo aplinką – 40-60 laipsnių įkaitusį automobilio saloną. Vietomis prie kojų temperatūros pakyla ir iki 70-ties laipsnių“, – pastebi D. Butvilas. „Tiesiogine ir perkeltine prasme, lenktyniniame kombizone pilotams kraujas gali ir „užvirti“, nes ralyje bus neregėtai didelė konkurencija. Kartu su mumis R5 klasėje startuos dar 23 automobiliai. Kadangi šios varžybos sutampa su Europos ralio čempionato etapu, jos išsiskiria dalyvių gausa, bene dvigubai ilgesne trasa ir platesne geografija. Visi ruožai bus vidutiniškai 20 kilometrų ilgio. Palyginimui galiu pasakyti, kad Lietuvos ralyje vos vienas kitas ruožas siekia tokį kilometražą, taigi prie to nepratusiems pilotams bus papildomas iššūkis išlaikyti koncentraciją, kovojant su karščiu ir nuovargiu. Ilgametis mano šturmanas Renatas Vaitkevičius turės daug darbo. Paruošti stenogramą 214 kilometrų greičio ruožų – velniškai didelis darbas“, – ralio konkurenciją apibrėžia vienintelis Lenkijos ralio čempionate kovojantis Lietuvos lenktynininkas. Rzeszowo ralis driekiasi Žemųjų Karpatų regiono keliais, kalvomis ir mažais miesteliais. Lietuvio akiai tai kiek neįprastas vaizdas, nes tokių kalvų Lietuvos trasose nėra. Keliukai, siauri ir greiti, dalyvių laukia daug kirtimų per žolę. „Kiekvienas rato „nuleidimas“ nuo asfalto – rizika prakirsti padangą, tačiau norint palaikyti greitį – tai daryti būtina. Europos čempionato dalyviai pagal starto tvarką važiuos pirmesni ir turės švaresnį kelią, tačiau mūsų tikslas ir toliau jaukintis „Škoda Fabia R5“ automobilį. Jau važiavome ant ledo, sniego, šlapio ir purvino asfalto, žvyro. Dabar laukia karštas ir lipnus asfaltas. Sekmadienio testuose dirbome su inžinieriais iš Čekijos taikant automobilį prie vietinės ralio specifikos ir mano vairavimo stiliaus – tai labai svarbi diena padedanti pamatus greičiui varžybose“, – būsimo ralio trasų specifiką pristato D. Butvilas. Sportininkas neprognozuoja būsimo ralio rezultatų, nes „Rajd Rzeszowski“ ralyje varžysis eilė sportininkų, turinčių tūkstantines kilometrų patirtis asfalto trasose. Šiuo metu D. Butvilas su R. Vaitkevičiumi užima 2-ąją vietą Lenkijos ralio čempionate.