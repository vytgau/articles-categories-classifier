„New York Times“ praėjusį savaitgalį pranešė, kad arba B. O'Reilley, arba „Fox News“ nuo 2002-ųjų sumokėjo apie 13 mln. dolerių moterims, kurios jį kaltino „netinkamu elgesiu“. „Atsižvelgdami į „The New York Times“ publikuotą tyrimą, BMW Šiaurės Amerikos padalinys nusprendė išimti savo reklamas iš „O'Reilly Factor“ laidos“, – teigiama gamintojo pranešime. Pirmadienį analogišką sprendimą priėmė ir „Mercedes“, kuris kaltinimus pavadino „nerimą keliančiais“, taip pat pasielgė ir Pietų Korėjos automobilių gamintojas „Hyundai“. Pats B. O'Reilley kaltinimus kategoriškai neigia. „Kaip ir visi kiti žinomi bei kontroversiški žmonės, aš sulaukiu ieškinių iš žmonių, kurie nori, kad aš jiems sumokėčiau, siekdamas išvengti neigiamo dėmesio. Per mano daugiau nei 20 metų trunkančią karjerą „Fox News“ kanale niekas niekada mano elgesiu nesiskundė žmogiškųjų išteklių departamentui“, – teigiama „New York Times“ išplatintame B. O'Reilley pareiškime. „Blogiausia mano darbo dalis yra tada, kai aš ar mano darbdavys „Fox News“ tampame mums norinčių pakenkti žmonių taikiniu. Šioje srityje dirbantys žmones visada rizikuoja. Mano pagrindinis tikslas toliau išliks kurti nuoširdžią televizijos laidą ir saugoti man artimiausius žmones“, – teigė vienas iš žinomiausių „Fox News“ veidų.