Lietuvos ralio čempionato dalyviai lenktynes pradėjo 8,4 km ilgio greičio ruožu. Čia broliai antrą vietą užėmusius latvius Janį Vorobjovą ir Ivo Pūkį („Mitsubishi Space Star Mirage“) aplenkė 1,4 sek., trečią rezultatą parodė Vytautas Švedas ir Žilvinas Sakalauskas („Mitsubishi Lancer“), jie atsiliko 3,7 sek. lyderių grupėje dar buvo Giedrius Notkus ir Dalius Strižanas („Mitsubishi Lancer“, atsiliko 5,7 sek.) bei Benediktas Vanagas ir Agnė Vičkačkaitė-Lauciuvienė („Škoda Fabia R5“, 7,7 sek.). Dėl techninių problemų iškart po pirmo greičio ruožo starto pasirodymą ralyje baigė Deividas Jocius ir Donatas Zvicevičius: būtent šis ekipažas išvakarėse vykusiame testiniame greičio ruože buvo greičiausias.  Antrą, 7,8 km ilgio, greičio ruožą vėl laimėjo broliai Žalos, antrą rezultatą pasiekė V. Švedas, trečią – J. Vorobjovas. Tiesa, gana trumpuose ruožuose skirtumas tarp pirmo dalyvių penketo – labai mažas. Po trečio ruožo pirmaujanti trijulė nepasikeitė: V. Žala V. Švedą lenkia 6,5 sek., J. Vorobjovas atsilieka 8,1 sek., į 4-ą vietą pakilo B. Vanagas (18,2 sek.), penktas – G. Notkaus ekipažas (19,4 sek.). 2WD technika važiuojančioje grupėje pirmauja Saulius Trapuila ir Arūnas Jarašius (BMW M3), jiems 12,9 sk. pralaimi Egidijus Valeiša ir Povilas Reisas (BMW M3), trečioje vietoje kol kas – Giedrius Firantas ir Matas Valiulis (BMW 325, 16 sek.). Po trumpos serviso pertraukos visi Lietuvos čempionato dalyviai pratęs kovą – iki finišo jiems reikės nuvažiuoti dar 6 greičio ruožus. Lietuvos ralio sprinto įskaitoje dalyvaujantys ekipažai kovą jau įpusėjo. Po 3 greičio ruožų (iš viso reikės įveikti 6 ruožus) pirmauja „Subaru Impreza“ automobiliu važiuojantys latviai Mikus Neško ir Martins Briedis. Antrą vietą užima Mindaugas Kaminskas ir Mindaugas Boguševičius („Honda Civic“), trečią – Vitalijus ir Vytenis Plastininai („Mitsubishi Lancer“).