2015 metų birželį Vokietijos nustatyta automobilių apmokestinimo tvarka buvo užginčyta Europos Komisijos (EK), nes ji leido Vokietijos vairuotojams atsiimti rinkliavą mokant mažesnį transporto priemonių mokestį, taip pat numatė nepagrįstai didelius mokesčius už trumpalaikes vinjetes, kurias perka užsieniečiai. Pernai gruodį EK pasiekė kompromisą su Vokietijos vyriausybe, pagal kurį ši šalis pateikė patikslintą planą. Tačiau pastarasis vis vien suteikia galimybę Vokietijos vairuotojams atsiimti sumokėtos rinkliavos išlaidas, todėl europarlamentarai jam prieštarauja, nes „tai būtų netiesioginė diskriminacija dėl pilietybės“. „Komisija, kaip sutarčių sergėtoja, privalo stebėti teisingą priimtų teisės aktų įgyvendinimą ir taikymą“, – pažymėjo EP Transporto ir turizmo komiteto pirmininkė Karima Delli. Kartu europarlamentarai pažymėjo poreikį nustatyti vienodą, „nuoseklią, sąžiningą ir nediskriminacinę“ ES kelių mokesčių sistemą visiems transporto priemonių tipams. Numatomas Eurovinjetės ir Europos elektroninės rinkliavos paslaugos (EETS) teisės aktų persvarstymas suteikia tam puikią galimybę, pažymėjo EP nariai. Daugelis ES šalių yra nustačiusios rinkliavas automobilių savininkams už naudojimą tam tikrais kelių ruožais. Nors schemos ir kainos skiriasi, jos vienodai taikomos visiems vartotojams. Airija, Graikija, Italija, Ispanija, Kroatija, Lenkija, Portugalija ir Prancūzija taiko mokestį pagal nuvažiuotą atstumą. Austrija, Bulgarija, Čekija, Rumunija, Slovakija, Slovėnija bei Vengrija naudoja tam tikrą laiką galiojančių vinječių sistemas. Vokietija, Šiaurės, Baltijos ir Beniliukso šalys, taip pat didžioji dalis Jungtinės Karalystės kol kas dar netaiko panašių rinkliavų.