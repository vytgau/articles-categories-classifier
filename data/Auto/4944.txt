Nei „Alfa Romeo“, nei ją valdančio koncerno „Fiat Chrysler Automobiles“ (FCA) atstovai nepatikslino, kada pasirodys „Giulia“ universalas, tačiau šaltiniai teigia, jog tai turėtų nutikti kitų metų pabaigoje. Kol kas kalbama tik apie Europos rinkas, mat anapus Atlanto automobiliai universalo kėbulu nėra tokie populiarūs, kaip Senajame žemyne. „Giulia“ Europoje parduodamas nuo šių metų gegužės. Rugsėjį jis buvo ketvirtoje vietoje tarp geriausiai parduodamų vidutinio dydžio „Premium“ klasės sedanų, įpūsdamas nemenko optimizmo jo gamintojams. „Sedanui „Giulia“ sekasi visai neblogai, tačiau be universalios versijos šis modelis nebus konkurencingas palyginus su kitais tokio dydžio automobiliais“, – komentavo rinkos tyrimų bendrovės „JATO Dynamics“ analitikas Felipe Munozas, pridūręs, kad Europoje universalams tarp vidutinio dydžio „Premium“ segmento automobilių tenka 42 procentai visų pardavimų, kai sedanams – 33 proc. FCA koncerno vadovas Sergio Marchionne anksčiau teigė, kad kompanija tikisi per metus parduoti 75-100 tūkst. „Giulia“ sedanų.