„Drive for Life“ programa, įkurta 2010 m. vieno iš ralio kroso lenktynininkų, siekia padėti neprivilegijuotiems ir sergantiems vaikams visoje Europoje suteikiant jiems motyvacijos ir pozityvios patirties pasitelkiant automobilių sportą. Per savo veiklos metus programa jau įtraukė daugiau nei 250 vaikų, o „Drive for Life“ ambasadoriais yra tapę tokios ralio kroso žvaigždės kaip Andreasas Bakkerudas, praėjusių metų pasaulio ralio kroso čempionas Mattiasas Ekstromas ir kiti. Švedijos ralio kroso čempionato etapo metu programos organizatoriai nutarė suteikti unikalią patirtį tiems vaikams, kurie negali atvykti į trasą ir iš arti stebėti varžybų. Kartu su vėžiu sergančių vaikų fondu Švedijoje „Drive for Life“ sugalvojo unikalų būdą nudžiuginti sergančius vaikučius. Dėka Norvegų startuolio sukurto nedidelio roboto su įmontuota kamera mažyliai virtualiai pabūvojo lenktynių užkulisiuose ir tiesiogiai bendravo su ralio kroso lenktynininkais, tarp jų ir „Škoda RX Lithuania“ komandos sportininku Kasparu Navicku. „Aš gyvenu savo svajone lenktyniaudamas trasoje, tačiau kai kuriems didžiausia svajonė yra bent kelioms minutėms, kad ir virtualiai ištrūkti iš ligoninės palatos. Labai džiaugiuosi, kad turėjau galimybė prisidėti prie šios programos. Kartu su idėjos sumanytojais tikimės, kad susitikimai su lenktynininkais įkvėps šiuos vaikus nepasiduoti ir siekti savo tikslų nepaisant sunkios situacijos“, – teigė K. Navickas. „Džiaugiamės, jog prie mūsų programos prisijungė dar vienas ambasadorius — sparčiai tobulėjantis tarptautinio lygio lenktynininkas K. Navickas, — teigė programos vadovas Olavas Karlsenas. – Norime, jog lenktynininkai galėtų vaikams visoje Europoje būti pavyzdžiai, todėl itin atidžiai atsirenkame sportininkus, su kuriais norime bendradarbiauti. Jie ne tik turi būti pozityvus pavyzdys mažyliams, tačiau ir nuoširdžiai tikėti vertybėmis, kurios yra šios programos pagrindas.“ „Škoda Fabia S1600“ Europos ralio kroso čempionate vairuojantis K. Navickas šiuo metu pirmauja bendrojoje „Super 1600“ klasės įskaitoje. Švedijos etapas Holjes trasoje yra jau trečiasis šį sezoną, o rudenį sportininkų laukia dar trys varžybų savaitgaliai.