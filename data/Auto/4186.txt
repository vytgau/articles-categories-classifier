Išanalizavę per pastaruosius 4 metus Kaune įvykusius eismo įvykius, kuriuose nukentėjo žmonės, specialistai pernai sudarė „juodųjų dėmių“ žemėlapį, kuriame – 71 įrašas. Daugeliu atvejų eismo nelaimių priežastimi pastaraisiais metais tampa nesaugus greitis. Specialistų teigimu, viena esminių nelaimių padaugėjimo priežasčių – sutvarkytos pagrindinės Kauno miesto gatvės. „Tvarkomos gatvės yra svarbu, bet kauniečių sveikata ir gyvybės yra svarbiausia. Investuodami į tiek vairuotojų, tiek pėsčiųjų saugumo priemones taupyti nežadame“, – pabrėžė Kauno mero pavaduotojas Povilas Mačiulis. Kauno savivaldybės Transporto ir eismo organizavimo skyriaus vedėjo Pauliaus Kero teigimu, šiems metams išsikeltas tikslas – per metus panaikinti visas „juodąsias dėmes“, šiuo metu turinčias tokį statusą. „Visiems pasakome labai aiškiai – metų pabaigoje Kaune neliks nė vienos „juodųjų dėmių“ žemėlapyje esančios vietos, kurioje nebus įdiegta vienokia ar kitokia saugumo priemonė. Jų taikome visokiausių, bet pagrindinės yra dvi. Pirma, didžiosiose gatvėse nebeliks nereguliuojamų pėsčiųjų perėjų. Antra, didžioji dalis paprastų pėsčiųjų perėjų apšviestos labai ryškia LED šviesa“, – pažadėjo P. Keras. Praėjusiais metais Kelių ir transporto tyrimų instituto specialistai išanalizavo pavojingiausias miesto sankryžas, gatvių ruožus, nustatė 71 „juodąją dėmę“ bei pateikė rekomendacijas, kaip jas pašalinti. Kaip parodė tyrimo duomenys, daugiausiai žmonių per pastaruosius ketverius metus nukentėjo Pramonės ir Savanorių prospektų sankryžose, Kovo 11-osios, R. Kalantos, K. Baršausko gatvėse, Karaliaus Mindaugo prospekte. Juodoji dėmė – tai kelio ruožas, kurioje per pastaruosius ketverius metus įvyko ne mažiau kaip keturi eismo įvykiai, kuriuose nukentėjo žmonės. 2016 metais pradėtos diegti saugumo priemonės. Tarp jų – didesnio atspindžio kelių eismo ženklų pastatymas pėsčiųjų perėjose, saugumo salelių ar „korių“ įrengimas. Ten, kur įmanoma, uždrausti kairieji posūkiai, dėl kurių dažnai kildavo eismo nelaimės. Vienas svarbesnių darbų – turbožiedinės sankryžos įrengimas Šilainiuose, kuri išsprendė avaringos Baltų prospekto ir Žiemgalių gatvės problemą. Šįmet miesto investicijos į eismo saugumą nuo 1 mln. eurų padidės iki daugiau nei 4 mln. eurų. Didžioji dalis šių lėšų bus skirta ryškiai apšviesti 300 pėsčiųjų perėjų (2016 m. apšviesta 30), o 30-yje jų įrengti šviesoforus (2016 m. įrengti 3). Į žemėlapį sudėtą konkretų planą, kaip bus sprendžiama kiekviena „juodoji dėmė“, galima išvysti į interneto naršyklę suvedus šį adresą – bit.ly/2irj6j5. Žemėlapyje žalia spalva pavaizduotos jau panaikintos „juodosios dėmės“, geltona – sankryžose esančios, o raudona – gatvių ruožuose esančios „juodosios dėmės“. Prie kiekvieno taško pridėta informacija, kaip ir kada buvo ar bus sprendžiama kiekviena avaringa vieta. „Visuomet laukiame pastabų ir pasiūlymų iš kauniečių. Jeigu matote nesaugias vietas, kuriose kyla avarinės situacijos, visuomet raginame kreiptis į mūsų skyriaus specialistus. Su pastabių kauniečių pagalba mes jau išsprendėme ne vieną situaciją“, – ragino P. Keras. Kauniečiai pasiūlymus ir nusiskundimus kviečiami teikti Kauno savivaldybės Transporto ir eismo organizavimo skyriui: http://www.kaunas.lt/transportas/nusiskundimai-ir-pasiulymai/