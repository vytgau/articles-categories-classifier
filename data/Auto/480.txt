Bazinėje versijoje bus sumontuotas 135 AG galią ir 395 Nm sukimo momentą pasiekiantis elektros variklis su 39,2 kWh talpos ličio jonų baterijų bloku, kuris turėtų suteikti galimybę kartą įkrovus automobiliu nuvažiuoti 300 kilometrų. Nuo 0 iki 100 km/val. ši versija galės pagreitėti per 9,3 sek. Galingesnės versijos energetiniai parametrai: 204 AG galia, taip pat 395 Nm maksimalus sukimo momentas ir 64 kWh akumuliatoriai. Startavusi iki 100 km/val. ji gali įsibėgėti per 7,6 sek. Abiejų versijų maksimalus greitis – 167 km/val. Gamintojų teigimu, elektrinės „Kona“ baterijas iš 100 kW galingumo stotelės galima iki 80 proc. įkrauti per 54 min. Prijungus prie buitinio tinklo prireiks 9 val. 40 min. (6 val. 10 min. mažesnės talpos versijai).  Nuo tradicinės „Kona“ versijos elektrinė skirsis „paslėptomis“ nebeegzistuojančio radiatoriaus grotelėmis, pakeistais buferiais ir unikalaus dizaino 17 colių skersmens ratlankiais, o salone įdiegti visi sprendimai, galimi užsakant automobilį su vidaus degimo varikliu, ir standartiškai sumontuotas skaitmeninis prietaisų skydelis. Be to, siekiant geresnio aptakumo ir svorio paskirstymo elektrinė versija yra 20 mm žemesnė ir 15 mm ilgesnė nei standartinė. Kaip ir „Hyundai Ioniq“ modelyje, taip ir SUV elektromobilyje vairuotojai galės reguliuoti stabdymo regeneracijos lygį mentelėmis už vairo.