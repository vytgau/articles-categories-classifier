Suniokota autobusų stotelė ir baugščiai joje stoviniuojantys žmonės. To, kas įvyko viename sostinės gatvės ruože, matyt, dar ilgai nepamirš ne tik lemtingą momentą čia buvę praeiviai. Nesuvaldytas BMW tarsi puolantis žvėris per kelias sekundes nušlavė ir stotelę, ir aštuonis autobuso čia lūkuriavusius žmones. Nelaimės priežastis analizavę ekspertai tuomet pirštu baksnojo į jauną vairuotoją. Dvidešimtmetis, nors buvo blaivus, galingo automobilio suvaldyti nesugebėjo. Skaudus įvykis tuomet įžiebė karštas diskusijas: kas tokiais atvejais kaltas – jaunystė, nepatyrimas ar galingas automobilis? Prie kelis šimtus arklio galių bandančių suvaldyti vairuotojų LRT TELEVIZIJOS laida „Keliai. Mašinos. Žmonės“ grįžta ne be reikalo. Gatvėse galingų transporto priemonių daugėja, o gamintojų užmojai automobilius padaryti dar galingesnius tik didėja. Bet ar visi tokį automobilį sugeba suvaldyti? Daugybę galingų transporto priemonių išbandęs automobilių ekspertas Vitoldas Milius turi savo nuomonę, kas sėda prie tokių automobilių vairo. „Tuos automobilius perka du žmonių tipai. Pirmieji – tie, kurie yra „fanai“ ir neblogi vairuotojai, nes domisi automobiliais, vairavimu. Be to, jie turi tam lėšų, nes tai – brangus pirkinys. Kita žmonių dalis nelabai ką išmano ir prastai vairuoja, bet taip pat turi lėšų ir taip kuria savo įvaizdį. Pastarieji galingus automobilius ne myli, o naudoja savo įvaizdžiui“, – lygina V. Milius. Blogiausia, kai toks įvaizdžio kūrimas karčiai atsirūgsta kitiems eismo dalyviams. Plačiau žiūrėkite LRT TELEVIZIJOS laidos „Keliai. Mašinos. Žmonės“ reportaže. 