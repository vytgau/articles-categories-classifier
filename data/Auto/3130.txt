Įspūdingame, incidentų pilname, „Super 1600“ klasės finale lietuvis ir jo varžovai finišo vėliavos taip ir neišvydo – lenktynės buvo sustabdytos 5-ame rate dėl trasoje įvykusios avarijos, o po teisėjų sprendimo pirmoji vieta buvo skirta tuo metu lyderiavusiam Kasparui Navickui. Sportininkas ne tik už nugaros paliko visus 26 Belgijos kovoms užsiregistravusius sportininkus, tačiau ir viso savaitgalio metu itin sėkmingai rinko taškus. Po pergalės ir puikaus tempo kvalifikacijose bei pusfinalyje K. Navickas iš viso surinko 28 įskaitinius taškus ir išsiveržė į pirmą Europos ralio kroso čempionato „Super 1600“ klasės bendrosios įskaitos poziciją. „Neįtikėtinas savaitgalis, o finalas toks, kokį be abejonės atsiminsiu visą savo likusį gyvenimą. Man tai buvo pirmas kartas lenktyniaujant šioje trasoje. Atvykti čia ir išsivežti pirmosios vietos trofėjų – nerealus jausmas“, – džiaugsmo istoriniu pasiekimu neslėpė Kasparas Navickas.  „Kvalifikacijų metu pavyko susidraugauti su trasa – ji apgaulinga, o ypač sunku taisyklingai įveikti „joker“ ratą sugaištant kuo mažiau laiko, čia labai svarbus pirmasis posūkis ir kurioje trasos vietoje būdamas į jį įvažiuoji. Finale turėjome gerą starto poziciją vidinėje dalyje, į pirmąjį posūkį pavyko įvažiuoti ketvirtam, o tuomet jau prasidėjo tikroji kova. Trečiame rate išvažiavus iš „joker“ už manęs grėsmingai arti buvo rusas T. Shigaboutdinovas, tačiau jau po kelių posūkio jis dingo iš galinio vaizdo veidrodėlio, o tuomet pamačiau avariją priekyje – Artis Baumanis neatlaikęs įtampos vertėsi, o už jo važiavęs suomis J. Leppihalme turėjo išvažiuoti iš trasos norėdamas išvengti nuolaužų. Po dar kelių šimtų metrų pamačiau raudoną vėliavą, apsidariau ir supratau, jog esu pirmas!“ Net finalui pasibaigus įtampa nenuslūgo – teisėjai svarstė lenktynių pabaigą, kadangi ištraukus raudoną vėliavą už lietuvio nugaros buvęs estas Janno Ligur buvo „joker“ rate ir teoriškai dar galėjo kovoti su K. Navicku dėl nugalėtojo titulo. Galiausiai buvo priimtas sprendimas pirmąją vietą skirti tuo metu lyderiavusiam lietuviui, antras liko estas, o trečias – suomis J. Leppihalme. Didžiausio dėmesio sulaukiančiose „Supercar“ klasės varžybose taip pat netrūko intrigos – po įnirtingos kovos finale triumfavo „Volkswagen“ ekipos lenktynininkai – pirmą vietą iškovojo Johannas Kristoferssonas, trečias liko jo komandos draugas Petteris Solbergas, antras – „Peugeot“ vairuojantis Timmis Hansenas. Trečiasis Europos ralio kroso čempionato etapas vyks Švedijoje, birželio 30 – liepos 2 dienomis. Be šio ir jau įvykusių dviejų etapų, Kasparas Navickas startuos Prancūzijoje, Vokietijoje ir Latvijoje.