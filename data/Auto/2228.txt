Pirmasis „Volkswagen“ modulinės elektromobilių gamybos platformos pagrindo automobilis bus gamyklinė „I.D. Concept“ versija. Kaip skelbia „Auto Express“, netrukus šiuo pavyzdžiu paseks ir „Audi“, o galiausiai ir „Škoda“ su įkraunamu hibridiniu „Superb“, elektriniu „Citigo“ ir miesto visureigiu, įkvėptu šiais metais pasirodžiusio „Vision E“. Kalbant apie elektrinę „Citigo“ versiją, tokia naujiena kelia nemenką nuostabą, nes „Škoda“ tarsi atstūmė šį vidutinio dydžio automobilį ir praktiškai jam buvo pasirašiusi nuosprendį. Skelbiama, kad jau 2020 metais bus imta prekiauti „Vision E“, kuris dydžio prasme įsitaisys tarp „Karoq“ ir „Kodiaq“, tačiau modulinė elektromobilių gamybos platforma padės užtikrinti, kad viduje erdvės tikrai nepritrūks. Kaip bus iš tikrųjų, teks palaukti ir išvysti savo akimis, tačiau ekspertai viliasi, jog kūrėjai išpildys koncepciniame modelyje duotus 500 kilometrų ridos vienu įkrovimu ir 306 arklio galios variklio pažadus. Remiantis „Auto Express“, kol kas oficialaus pavadinimo neturintis automobilis gali būti pavadintas „Amiq“, „Eliaq“ ar „Anuq“. Praėjus maždaug metams po elektrinio miesto visureigio pristatymo, „Škoda“ rimtai svarsto galimybę imtis elektrinio hečbeko. Jeigu tikėtume gandais, dydžiu „Rapid Spaceback“ primenanti, tačiau už „Octavia“ mažesnė „Škoda Felicia E“ elektrinio variklio modelį skolinsis iš „Volkswagen I.D“ hečbeko. Kalbant apie ateities planus, „Škoda“ pirmoje 2020 metų pusėje ruošia ir dar vieną staigmeną – dar vieną „Karoq“ giminaitį. Ir pabaigai: kaip šiais metais sakė bendrovės tyrimų ir vystymosi departamento vadovas Christianas Strube, 2025 metais laukia elektrinis sportinis automobilis.