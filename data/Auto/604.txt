„Dabar kaip tik laikosi tokie orai, kai prietaisų skydelyje linkę užsidegti perspėjimai apie nesančias kliūtis priekyje ar gale, „pametęs“ eismo juostos žymėjimą išsijungia automatinis automobilio valdymas ir panašiai. Taip nutinka todėl, kad ant kelių dangos yra susiformavusi sniego, druskos ir nešvarumų košė, kuria jutikliai labai lengvai apsineša ir ima siųsti klaidingus signalus“, – sako „Circle K Lietuva“ kategorijų vadovas Jaroslavas Snarskis. Įsigijus automobilį patariama gerai jį apžiūrėti ir išsiaiškinti sensorių vietas, tačiau ne visi automobilių savininkai tai padaro, taip pat ne visi supranta rečiau matomų perspėjamųjų signalų prietaisų skydelyje reikšmes. Pasak J. Snarskio, jei žiemos metu jutikliai išeina iš rikiuotės, prieš ieškant gedimų ir skambinant į autoservisą patartina apsilankyti plovykloje. „Plovyklose naudojamas karštas vanduo bei plovimo priemonės nutirpdo sniegą, druskas ir ledo sluoksnį, o šepečių plaušeliai pašalina purvo nešvarumus iš mažiausių plyšelių. Paprastai tiek ir užtenka, kad automobilio elektronikos sistemos atgautų funkcionalumą, o jutikliai vėl imtų veikti teisingai. Žiemos metu būtina automobilio plovimą užbaigti vaškavimu, kuris padidina atsparumą nešvarumams ir pailgina jutiklių jautrumą išorės faktoriams“, – teigia jis. Specialistai nepataria bandyti savarankiškai nuvalyti jutiklius, nes taip juos lengva pažeisti, subraižyti purvo dalelėmis, o drėgnos servetėlės ar bandymas apipilti vandeniu ir po nusausinti gali baigtis apledėjimu – net mažas sušalusio vandens sluoksnis blokuoja jutiklio veikimą. Anot J. Snarskio, esame įpratę kalbėti apie druskas ir automobilio koroziją, tačiau 2017 metais kas dešimtas šalyje registruotas automobilis buvo naujas ir jų šalies keliuose vis daugės. Atsižvelgiant į elektroninių jutiklių paskirtį, jie montuojami ant priekinio ir užpakalinio bamperių, automobilio grotelėse priekyje. Dažniausios jutiklių montavimo vietos: – Automobilio grotelės. Čia montuojamos įspėjimo apie priekyje esančias kliūtis (FCW), stabdymo avarinėje situacijoje (AEB), eismo juostos nuokrypio pranešimo (LDW) sistemos. – Priekinis stiklas. Čia tvirtinami priekyje esančių kliūčių atpažinimo jutikliai (FCW) ar valytuvų sensoriai. – Galinis kėbulas. Čia įkurdinami „aklųjų taškų“ stebėjimo sistemos jutikliai. – Priekinis ir galinis buferiai. Šiose vietose montuojami automobilio parkavimo jutikliai, fiksuojantys tiek pernelyg rizikingą vairuojamo automobilio priartėjimą prie kitų objektų, tiek kitų automobilių privažiavimą per arti. Priklausomai nuo automobilio ekipiruotės, jo išorėje gali būti sumontuotos vaizdo kameros, kurios yra ypač jautrios tokiems žiemos iššūkiams, kaip druskos. „Nešvarumams lengviau prisitvirtinti prie paviršiaus, kuris jau yra nešvarus, apsinešęs, todėl nuplautas ir nuvaškuotas automobilio paviršius yra kur kas atsparesnis. Ir, priešingai nei dažnai manoma, tam, kad jutikliai apsineštų sniego ir druskų koše, visai nebūtina važiuoti mažiau prižiūrimais, atokesniais keliais. Šiuo metu tai kiekvieno miesto kasdienybė“, – sako J. Snarskis.