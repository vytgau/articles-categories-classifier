Viskas prasidėjo dar 2011-aisiais. MAN strategai nutarė skirti dar daugiau dėmesio transporto efektyvumo didinimui ir netrukus visus šios gildijos narius nustebino pristatydami vilkiko modifikaciją, pakrikštytą „Efficient Line“ vardu. Kai kurie vokiečių inžinierių pasiūlyti sprendimai, kaip būtų galima mažiau išleisti degalams, sukėlė tikrą vežėjų debatų audrą. Kreiserinio sunkvežimio greičio sumažinimas nuo 89 km/val. iki 85 km/val., taip pat tokių kėbulo elementų kaip skydelių nuo saulės ar „ragų“, aerodinaminiu požiūriu atliekančių „kenkėjišką“ veiklą, draudimas kai kam pasirodė eretiškas. Tačiau pradėjus šias idėjas tikrinti realiomis sąlygomis pasirodė, kad MAN komandos žmonės buvo teisūs: apie tai byloja ir statistika: „Efficient Line“ paketus vilkikuose su puspriekabėmis lig šiol jau pasirinko daugiau nei 56 tūkst. kompanijos klientų, kuriems vokiečių kompanija atstovybėse suteikia galimybę išbandyti šias sistemas išsinuomojant sunkvežimius.  Tokie dalykai kaip oro aptakas ant kabinos stogo ar šoniniai aerodinaminiai paneliai, optimizuojantys oro srautus, iš lengvo metalo lydinių pagamintas degalų bakas, suspausto oro rezervuaras, lėtintuvas („retarderis“), kuris pradėtas montuoti jau į bazinės komplektacijos modelius, reguliuojamo slėgio oro kompresorius, optimalaus slėgio padangose kontrolės sistema TPM ir pan. patobulinimai lėmė geresnius rezultatus nei tikėjosi patys gamintojai. Ilgainiui MAN pradėjo „Efficient Line“ paketais aprūpinti vis daugiau savo technikos, o kiti Europos komercinio transporto gamintojai suskubo kurti analogiškus modelius. Šį rugsėjį IAA parodoje Hanoveryje MAN pristatė TGX vilkiką ir jau trečiąją „Efficient Line“ evoliuciją. Kad būtų lengviau užčiuopti jos ypatumus, vokiečiai surengė ratuotą dvikovą: dar prieš parodą, liepos mėnesį, į beveik 4000 km turą per 6 Europos valstybes (Austriją, Italiją, Ispaniją, Prancūziją, Šveicariją ir Vokietiją) leidosi du vilkikai – „MAN TGX18.500 4x2 BLS EffcientLine 3“ ir „MAN TGX 18.480 4x2 BLS EfficientLine 2“. Sekti, kad rinkos naujokas ir jo pirmtakas būtų lyginami identiškomis sąlygomis, apsiėmė techninės patikros įmonės „TÜV SÜD“ ekspertai. Planuodami maršrutą eksperimento organizatoriai stengėsi parinkti topografiškai sudėtingus kelius, kuriuose išryškėtų naujos kartos automatinio greičio palaikymo sistema „Efficient Cruise“, naudojanti GPS duomenis ir taip padedanti lengviau bei taupiau įveikti įkalnes, o nuokalnėse riedėjimą palengvinanti „Efficient Roll“ funkcija. Dar vienas MAN koziris – atnaujintas D26 variklis su įpurškimo sistema ir specialiai pritaikyta transmisija su „TipMatic“ pavarų dėže (su 2,53 ašiniu transmisijos santykiu). Bandymo pradžioje kompanijos technikos ekspertai prognozavo, kad tokiomis sąlygomis „EfficientLine3“ turėtų padėti sutaupyti apie 5 proc. degalų, tačiau ir tokios prognozės pasirodė per daug konservatyvios. Pasak išsamios „TÜV SÜD“ ataskaitos, faktinis kuro sąnaudų skirtumas tarp „EfficientLine2“ ir „EfficientLine3“ buvo 6,35 proc. Šimtus tūkstančius kilometrų įveikiantiems vilkikams toks rodiklis yra iškalbingas.