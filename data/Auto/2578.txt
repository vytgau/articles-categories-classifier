Gaila, kad fotografavome automobilį prieš leisdamiesi į kelionę – būtume kur nors fone padėję burgerį su kola ar bent ledų su riešutiniu sviestu. Tik ilgesnė kelionė visapusiškai atskleidė šio didelio indėno nevaržomą amerikietiškąją prigimtį – jis tikras stereotipų įkūnytojas. Gerąja to žodžio prasme. Nevaržomumas Ir „Jeep Grand Cherokee“ tikrai dėl to nesivaržo, o mėgaujasi padorų lygį vėl pasiekusiomis degalų kainomis. Bandytame automobilyje buvo sumontuotas 3 litrų V6 turbodyzelinis variklis (skirtas specialiai ne Šiaurės Amerikos rinkoms), pasiekiantis 250 AG galią ir 570 Nm sukimo momentą, kuris mieste pasiekdavo 13-14 litrų degalų šimtui kilometrų vidurkį ir tik užmiesčio keliuose suturėdavo troškulį ties vos daugiau nei 8 litrais. Tačiau tikrai nemanau, kad šie skaičiai gąsdintų potencialų „Grand Cherokee“ pirkėją. Daug svarbiau, kad šis motoras apie 2,2 tonos sveriantį begemotą skraidina į priekį išties azartiškai ir efektingai (nuo 0 iki 100 km/val. – per 8,2 sek.), o gretkelyje saugiai lenkti galima pradedant nuo bet kokio greičio. Šias emocijas papildo ir amerikietiški specialieji efektai: motoras triuškinančiai riaumoja (vos perkopus 2 tūkst. apsukų praeiviai krūpčioja, ima dairytis ir akimis ieškoti BMW), o 8 laipsnių automatinė greičių dėžė kartais pritingi jungti aukštesnę pavarą, bet visada mielai pasiūlo žemesnę. Kaip miela. Bet kokiu atveju, ilgainiui šie niuansai nustoja erzinti, nes tu tiesiog pripranti prie užduodamo tono: atsipalaiduokite ir mėgaukitės, kol galit. O didesnis apetitas visai nereiškia dažno stojimo degalinėse, mat visureigio bake telpa net 93,5l (!) dyzelino. Pridėkime solidų atstumą tarp ašių (2915 mm), suteikiantį didelę salono erdvę penkiems keleiviams ir jų bagažui (782 l), ir turime ilgoms kelionėms tinkantį šeimos automobilį. Fizikos dėsniai Komfortabiliai prie vairo jaustis leidžia ir visureigio valdymas. Vairo sistema pakankamai adekvati, posūkiuose padedanti važiuoti tiksliau ir išvengti smarkesnių korekcijų, kurios iššauktų diskomfortiškesnius nemenko kėbulo svyravimus. Tik, žinoma, užsimiršti vis tiek nereikia – automobilis yra 4875 mm ilgio, 1943 mm pločio ir 1792 mm aukščio, o fizikos dėsnių dar niekas neatšaukė, ypatingai – posūkiuose. Reguliuojama 5 padėčių pneumatinė pakaba leidžia ignoruoti smulkius kelio nelygumus ir mėgautis komfortu tuose išlikusiuose neploninto asfalto keliuose, bet suprantamas jos balanso taškas skalėje labiau minkštumo nei standumo link ploninto asfalto keliuose siūbuoja laivelį ant ratų it audringoje jūroje. Iki 27,4 cm išdidinama prošvaisa, nuolatinė visų varančių ratų pavara su blokuojamu centriniu diferencialu ir bekelės nustatymais, elektronikos valdomas diferencialo blokavimas galinėje ašyje bei centrinis elektroninių smegenų blokas, jutiklių pagalba surenkantis duomenis, pagal kuriuos paskirstoma trauka į kiekvieną ratą pagal poreikį, praplečia šiam automobiliui tinkamų kelių amplitudę tiek, kad galiausiai lieka nebesvarbu, kokia danga važiuosi. Ar pandos greičiu remontuojamomis sostinės gatvėmis, ar padoriuose elektroninės muzikos kermošiuose, kurie šių metų laikotarpiu, dažniausiai vadinamamu vasara, bet kokiame Lietuvos gale finišuoja virtę identiškomis pelkėmis. Ne viskas auksas Šis automobilis apskritai atlaidus aplinkai, salone sukurdamas pakankamai hedonistinę aurą, kad mažiau rūpėtų svetimos problemos. Vietos – daug, komforto lygis – geras, kokybiškos medžiagos be pretenzijų surinkimui, o galia kojose ir rankose – didelė.  Ypatingai gerai sureguliuota „Harman Kardon“ garso sistema, galybė USB ir 12v jungčių pagerina šiuolaikiškų kelionių su kalnu mobiliųjų prietaisų kokybę. Vis dėlto ne viskas taip jau auksu žiba. Didelio automobilio dėtuvėse trūksta elementarios vietos smulkiems daiktams, o multimedijos sistema ir (ypač) navigacijos grafinis atvaizdavimas primena, kad šio modelio karta jau artėja prie savo gyvavimo pabaigos – naujas „Grand Cherokee“ turėtų pasirodyti 2018-ų metų pabaigoje arba 2019-ųjų pradžioje. Tačiau iki tol, apibendrinus, tai solidus savo kartos atstovas, alsuojantis tikra nevaržoma dvasia ir gebantis ją perteikti savo vairuotojui. Kas labiausiai patiko: Galia, komfortas, pravažumas. Kas labiausiai nepatiko: Triukšmingas variklis. Papildomos pastabos: 1. Kiti galimi varikliai yra benzininiai: 3.6 litro V6 286 AG ir 6.4 litro V8 468 AG. 2. Mūsų bandytame modelyje „Jeep Grand Cherokee 3.0 CRD V6 Summit“ buvo sumontuotos šildomos sėdynės priekyje ir gale, priekinės – dar ir ventiliuojamos ir reguliuojamos 8 kryptimis, vairuotojo sėdynė – su atminties funkcija ir pagalba išlipant. Automobilis „apautas“ 20 colių skersmens lengvojo lydinio ratlankiais. Minėta „Harman Kardon“ 825 vatų galingumo garso sistemą sudaro 12 kanalų stiprintuvas ir 19 garsiakalbių (įskaitant ir žemų dažnių). Multimedijos ekrano įstrižainė – 8,4 colio. 3. Pigiausias „Grand Cherokee“ su 3.6 litro benzininiu motoru atstovybėje Lietuvoje parduodamas nuo 49 tūkst. 390 eurų. Dyzelinės versijos kaina startuoja nuo 53 tūkst. 390 eurų. Mūsų bandytas modelis kainuoja nuo 64 tūkst. 90 eurų.