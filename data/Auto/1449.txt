Atšaukiami 395 tūkst. devynių skirtingų modelių automobilių, parduotų vidaus rinkoje. Spalio pabaigoje „Subaru“ oficialiai pripažino, kad automobilių patikras „Subaru“ gamyklose vykdė tam reikalingos kvalifikacijos neturintys darbuotojai. Anot „Subaru“ prezidento Yasuyukio Yoshinagos, ši praktika įmonėje buvo vykdoma daugiau kaip 30 metų. Jis spaudos konferencijoje teigė, kad darbuotojai tai darė „nesusimąstydami, kad tai yra neteisinga“. Savo ruožtu apie analogišką kompanijoje vykdytą praktiką spalio pradžioje prisipažino kita japonų gamintoja „Nissan“, Japonijos rinkoje atšaukusi 1,21 mln. automobilių. Paaiškėjus apie netinkamą „Nissan“ elgesį, Japonijos valdžia įsakė atlikti tyrimą, ar tokia pat praktika neužsiimama ir „Subaru“ gamyklose.