„Jei važiuojant per gilią balą vanduo pasiekia oro paėmimo vamzdį, vanduo yra įsiurbiamas į automobilio variklį ir nepataisomai jį sugadina. Dažnai per dideles liūtis tenka ne tik siųsti pagalbos kelyje tarnybą, kad ištrauktų automobilį iš vandens, bet ir keisti variklį“, – sako „If“ transporto žalų grupės vadovas Dominykas Trimonis. Pasak specialisto, hidrosmūgio sukelti nuostoliai priklauso nuo automobilio ir gali svyruoti nuo 1,5 iki 10 tūkst. eurų. Vanduo daro žalą ne tik automobilių varikliams, bet ir elektros instaliacijai, elektronikos prietaisams, salonui. „Vandens sukelti elektronikos gedimai yra tikras galvosūkis automobilių meistrams – tenka spėlioti, kur slypi problema, nes elektros laidai ir prietaisai išdėstyti visame automobilyje, dažniausiai – sunkiai prieinamose vietose. Dėl to remontas gali trukti ilgai ir kainuoti brangai“, – patirtimi dalijasi D. Trimonis. Kaip elgtis keliuose per liūtį? Vairuojant per liūtį reikia būti ypač atsargiems, o geriau apskritai nesėsti prie vairo, sako transporto žalų ekspertas. Visgi, šiuo patarimu vadovaujasi ne visi ir nedažnas žino, kokias pasekmes gali sukelti paprastas bandymas pervažiuoti per balą. „Pliaupiant stipriam lietui, geriausia apskritai niekur nevažiuoti ir palaukti, kol liūtis aprims. Stipriai lyjant kelyje tyko ir kiti pavojai, pavyzdžiui, ženkliai pailgėja stabdymo kelias. Vis dėlto, jei negalite išvengti kelionės, pamatę gilią balą, ieškokite aplinkinių kelių. Jei jau važiuojate per balą, darykite tai ypač lėtai, kad nesukeltumėte bangų – jos pavojingos ir jūsų, ir aplinkiniams automobiliams“, – sako D. Trimonis.