„Skubos Dream“ komanda, kurios sudėtyje vieni pajėgiausių šalies žiedo meistrų broliai Jonas ir Ignas Gelžiniai ir Egidijus Valeiša, aštuonioliktosiose maratoninėse lenktynėse tramdys greitąjį „Porsche 911 GT3 Cup 997“ bolidą ir varžysis GT klasėje. Tai specialiai „Porsche Cup“ gaminamas automobilis, turintis 3800 kubinių centimetrų atmosferinį variklį ir generuojantis 500 AG. Tačiau net prašalaičiui, vos pažvelgusiam į šios komandos lenktynininkų sąrašus, nekiltų vargo įspėti, jog didžiausias jos koziris – tituluočiausias šių lenktynių sportininkas, net šešis kartus laimėjęs Palangos maratoną, 29-erių J. Gelžinis. Ko jau ne ko, o patirties stoka Jono neapkaltinsi. Valios ir ryžto siekiant pergalės – irgi neatimsi. O ir jo brolis Ignas bei E. Valeiša – irgi ne iš kelmo spirti. Todėl nekyla abejonių, jog „Skuba Dream“ šiemet puoselėja tik aukščiausius tikslus ir yra viena pretendenčių pergalingai baigti šiemetines lenktynes didžiausiame mūsų vasaros kurorte. „Nors prognozių prieš lenktynes nemėgstu ir neteikiu joms didelės reikšmės, džiaugiuosi, jog ir šiemet teks vairuoti analogišką kaip ir pernai, pergalę su „General Financing team Pitlane“ komanda atnešusį „Porsche 911 GT3 Cup“, – sako naujasis „Skuba Dream“ lenktynininkas J. Gelžinis. – Palangoje, be abejo, laimės važiuojantis greičiausiai ir darantis mažiausiai klaidų, todėl mano tikslas – gerai atlikti savo darbą. Nesiskiria ir mūsų visų tikslai – važiuoti maksimaliai greitai ir daryti minimaliai klaidų, o geriausia – visai jų išvengti.“ Jonas – vienas iš lenktynininkų, nesidairantis į debesis ir neteikiantis pirmenybės sausai ar šlapiai trasai. Pasak J. Gelžinio, trasos paviršius jam nesąs svarbus, nes visi sportininkai važiuoja ta pačia, visiems vienoda danga, todėl nebūna vienam lengva, o kitam – sunku. „Nemažai esu išbandęs ir važiavęs įvairiose trasose, tačiau „ENEOS 1006 km lenktynės“ man visada patrauklios, neabejotinai turinčios tik joms vienoms būdingo šarmo, – sako J. Gelžinis. – Kai kas yra murmėję dėl trasos, tačiau ji gi visiems vienoda ir ta pati, o be to per pastaruosius metus ji labai pagerėjo – išasfaltuota, visos pavojingos vietos atnaujintos. O didžiausias dalyvių ir konkurentų skaičius – dar vienas masinantis traukos ir lenktynių žavesio aspektas.“ Nors „Skuba Racing Team“ savo gretose neturi šešiskart Palangos maratoninių lenktynių laimėtojo, tačiau trykšta ne mažesnėmis ambicijomis. Kuo šiai ekipai patrauklios 1000 km lenktynės ir kuo jos vilioja ne tik sportininkus, bet ir komandų vadovus, bene tiksliausią atsakymą nė nemirktelėjęs pažeria komandos vadovas Tadas Ivanauskas. „Geriausia organizacija, pajėgiausi dalyviai ir varžovai, didžiausia konkurencija – tai trys banginiai, ant kurių laikosi ir populiarėja 1000 km lenktynės“, – įsitikinęs T. Ivanauskas. „Skuba Racing Team“ vadovas patenkintas subūręs trijų pajėgių, bemaž lygiaverčių lenktynininkų komandą. Tai Karolis Šikšnelis, Džiugas Tovilavičius ir Marius Slaboševičius. Visi jie ne kartą ir ne vienoje arenoje yra dalyvavę ilgų nuotolių lenktynėse ir tapę jų prizininkais. T. Ivanauskas neįvardija konkrečių ekipos tikslų, tik akcentuoja, jog komanda yra tinkamai pasiruošusi veikti kaip sklandžiai sustyguotas mechanizmas, kurio kiekviena detalė nepaprastai svarbi ir reikšminga siekiant aukščiausio rezultato. Komandos kovinis ginklas – „BMW M3 V8 BigDaddy“ – irgi keliantis pasitikėjimą jau iš pirmo žvilgsnio. Ypač turint omenyje, jog gamindami lenktyninį automobilį daug ką ruošė patys „Skubos“ marketingo grupės „RaceTech“ nagingi meistrai. „Skubos Racing Team“ 1300 kg sveriantis „didysis tėtušis“ su 3998 cm3 jėgos agregatu priklauso GT klasei, kurioje paprastai varžomasi tik dėl aukščiausiųjų pozicijų. Automobilio variklis surinktas „Sodemo Moteurs“ (Prancūzija) gamykloje, o jį programavo „XtraMotorsport“ meistras Andrius Kontrimas. Bolido variklis, turintis „Cosworth“ valdymo bei galios valdymo blokus, informacinį displėjų ir duomenų kaupiklį, išvysto 512 AG pajėgumą esant 499 Nm sukimo momentui.  Komanda daug vilčių deda ir į „Bosch Motorsport“ sportinę ABS sistemą, „Tractive“ sekvencinę pavarų dėžę, „Megaline“ pavarų perjungimo sistemą ir „Nitron NTR R3“ reguliuojamus trijų padėčių amortizatorius. „Keisdami ratus irgi per daug neužtruksime, – sako ekipos vadovas T. Ivanauskas. – Taupyti brangų laiką leis tik vieno varžto BBS ratlankių priveržimo sistema“. Priekiniai ir galiniai „BMW M3 V8 BigDaddy“ ratai – skirtingi, nevienodi jų nei svoriai, nei pločiai ar aukščiai. Tik padangos bus vienos markės ir vieno gamintojo. Kaip jau skelbta, šiemet „ENEOS 1006 km lenktynėse“ Palangoje ir 1000 km maratone Pernu „Auto24Ring“ trasoje, kurį irgi rengia „Promo events“, bus privalomos vienodos „Hankook“ padangos, kurias tiesiogiai tieks jų gamintojai. Neabejotinai tai bus viena patrauklesnių šiemetinių automobilių sporto naujovių.