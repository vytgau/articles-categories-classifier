Dėmesio priežastis paprasta - pirma, vokiečiai pranešė apie bendradarbiavimą su Indijos milžinu „Tata Motors“, antra, pasigirdo kalbos apie galimą jų jungimąsi su „Fiat Chrysler Automobiles“ (FCA). Dėl pirmo punkto viskas aišku - „Volkswagen“ iš tiesų su indais pasirašė susitarimą dėl ilgalaikio bendradarbiavimo. Tiesa, čia kalbama ne apie dviejų kompanijų susijungimą, o apie bendrus projektus ir bendrą kai kurių modelių gamybą. Vokiečių interesai Indijoje, vienoje didžiausių ir sparčiai augančių Azijos rinkų, suprantami - noras parduoti kuo daugiau automobilių, visų pirma biudžetinės klasės. Šiuo metu „Volkswagen“ indams siūlo 9 savo modelius, tačiau neturi tokių pigių, kaip čia parduodamas krosoveris „Renault Kwid“. Manoma, kad tokie galėtų būti „Volkswagen“ valdomos „Škoda“ markės modeliai. Matyt, ne veltui memorandumą dėl bendradarbiavimo su „Tata“ pasirašė ne tik vokiečių, bet ir čekų markės atstovai. „Mums deleguota atsakomybė byloja apie „Volkswagen“ tikėjimą mūsų galimybėmis“, - pareiškė „Škoda“ vadovas Bernhardas Maieris. Bendros vokiečių ir indų gamybos automobiliai rinkoje pasirodyti turėtų 2019 metais. O kaipgi galimas „Volkswagen“ jungimasis su FCA? Čia - vien tik klausimai ir jokių atsakymų. Kalbas apie dviejų gigantų susiliejimą išprovokavo FCA vadovo Sergio Marchionne mestelėta frazė apie tai, kad po to, kai prancūzai įsigijo „Opel“ markę, konkurentų augimo grėsmės akivaizdoje „Volkswagen“ gali susidomėti susijungimu su „Fiat Chrysler“. Volfsburgo koncerno galva Matthiasas Muelleris į tai sureagavo atsakydamas, kad „Volkswagen“ dabar turi „kitų problemų“. Tiesa, vėliau jis pridėjo neatmetąs pokalbio su S. Marchionne galimybės: „Būtų geriau, jei ponas Marchionne savo mintimis pasidalintų ir su manimi, ne tik su jumis“, - žurnalistams pareiškė M. Muelleris, nepamiršęs pridėti esąs ramus dėl „Volkswagen“ ateities „su ar be Marchionne.“ Po to sekė pastarojo eilė, ir čia jo pozicija buvo visiškai priešinga išsakytajai anksčiau. FCA vadovo teigimu, jo koncernas turi „nulinį interesą“ kalbėti su „Volkswagen“ apie susijungimą, nors ir paliktas pažadas palikti duris atviras, jei M. Muelleris norėtų apie tai padiskutuoti. „Jei jis norės ateiti, žino, kur aš gyvenu“, - pareiškė italas. Tad supraskite visą šį žodžių mūšį kaip norite... Beje, S. Marchionne dar prieš kelerius metus ragino prie FCA jungtis GM koncerną. Pagrindinis jo motyvas - partnerystė leistų smarkiai, net 6 milijardais dolerių kasmet, sumažinti automobilių kūrimo ir gamybos išlaidas. INFORMACIJA Pernai Indijoje naujų automobilių pardavimas pasiekė 3,317 mln. egzempliorių ribą (+8,4 proc. palyginti su 2015 m.) ir šaliai leido patekti į didžiausių pasaulio rinkų penketuką (po Kinijos, JAV, Japonijos ir Vokietijos). Prognozuojama, kad iki 2025-ųjų Indija iškops į trečią vietą pasaulyje su 7 mln. per metus parduodamų automobilių.