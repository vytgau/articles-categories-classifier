Bandomųjų sunkvežimių koloną sudarys daugiausia trys mašinos, kurių pirmoji bus „vedančioji“. Ją vairuos žmogus. antrasis ir trečiasis sunkvežimis su pirmuoju kontaktuos belaidžiu ryšiu, kuris leis valdyti greitėjimą ir stabdymą, skelbia BBC. JK transporto departamentas mano, kad tokia sunkvežimių judėjimo schema leis sumažinti oro taršą ir padės taupyti degalus, nes mažės oro pasipriešinimas, kadangi pirmasis sunkvežimis „sklaidys orą“ iš paskos važiuojantiems kitiems sunkvežimiams. Iš pradžių tokie sunkvežimiai bus išbandomi specialiuose poligonuose, o iki šių metų pabaigos bandymai turėtų persikelti į automagistrales. Planai paleisti autonominių sunkvežimių kolonas Britanijoje svarstomi nuo 2014 metų. Pernai, pavyzdžiui, valdžia anonsavo panašius bandymus, tačiau jie buvo atidėti, nes kelios Europos sunkvežimių gamybos kompanijos atsisakė dalyvauti projekte. O dabar TRL dėl bendradarbiavimo susitarė su Nyderlandų sunkvežimių gamintoja „DAF Trucks“, britų išmaniųjų transporto technologijų kompanija „Ricardo“ ir Vokietijos logistikos kompanija DHL. Autonominiai sunkvežimiai jau išbandomi keliose šalyse, įskaitant Jungtines Valstijas, Vokietiją ir Japoniją. Britanijos automobilių asociacijos (AA) vadovas Edmundas Kingas nuogąstauja, kad kolona judantys sunkvežimiai sukels problemų kitiems vairuotojams, nes ribos matomumą. „Mūsų keliai jau dabar yra vieni labiausiai apkrautų Europoje ir turi daug įvažiavimų ir išvažiavimų. Tokios kolonos labiau tiktų tuščiuose keliuose kur nors Nevadoje ar Arizonoje, tačiau mes ne Amerikoje“, – pažymėjo jis.