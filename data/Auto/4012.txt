Pastabesni Kauno vairuotojai, kelyje tik pamatę baltąją „Škodą“, pradeda važiuoti pagal Kelių eismo taisykles. Pareigūnai teigia, kad nors ir nepavyksta užfiksuoti visų greičiau važiuojančių, tačiau jau pasiekimas, kad vairuotojai atkreipia dėmesį ir į nežymėtus policijos automobilius bei sumažina greitį. Tačiau ne visi vairuotojai atkreipia dėmesį skubėdami, yra užfiksuojama ir labai rimtų pažeidimų. „Vakar užfiksavome rekordinį greitį: kur leidžiama 80 km/val., vairuotojas užfiksuotas skubantis 159 km/val. greičiu“, – portalo „Kas vyksta Kaune“ žurnalistui pasakojo nuolat su nežymėtu automobiliu patruliuojantys pareigūnai. Praėjusią savaitę Kauno apskrityje buvo užfiksuoti 75 leistino greičio viršijimo atvejai. Labiausiai „pasižymėjo“ automobilio „Bentley“ vairuotojas, magistraliniame kelyje A1, kuriame leidžiamas maksimalus 80 km/val. greitis, jis skriejo 159 km/h greičiu.  Taip pat užfiksuoti 3 vairuotojai, važiavę daugiau nei 50 km/val. greičiau nei leistina. 11 vairuotojų greitį viršijo 40 km/val. Daugiausiai šių pažeidimų užfiksuota su nežymėtais policijos automobiliais. Kaip veikia greičio fiksavimo sistema? Kauno kelių policijos valdybos patrulių kuopos vadas Ramūnas Kemzūra teigia, kad automobilyje „Škoda“ sumontuota eismo kontrolės sistema yra pakankamai moderni ir palengvinanti darbą pareigūnams Kauno rajono krašto keliuose. „Geriausia juo fiksuoti pažeidimus važiuojant keliuose, turinčiuose po vieną eismo juostą viena kryptimi, tuomet per kelias minutes galima užfiksuoti ne vieną pažeidimą“, – pasakojo R. Kemzūra. Pareigūnai, dirbantys su nauja technika, turi pasirinkti matuojamą kryptį, taip pat nustatyti kelyje leistiną greitį, kurį viršijus, pasigirsta specialus signalas, informuojantys pareigūnus apie vairuotojo viršijamą greitį. Speciali automobilyje įrengta įranga vienu metu įrašinėja vaizdą keliomis kameromis, greičio matavimo sistema veikia, kai pareigūnai pasirenka matuojamo eismo kryptį. Užfiksavus pažeidimus, pavyzdžiui, važiuojant priešinga eismo kryptimi, pareigūnai turi pasirinkimą automobilio iš karto nestabdyti, o užfiksuotą medžiagą perduoti kelių policijos valdybai, kurios pareigūnai išsikvies automobilio savininką į policiją ir supažindins eismo dalyvį su padarytu nusižengimu. Ši praktika gali būti taikoma ir tamsiu paros metu, kuomet vairuotojus stabdyti galima tik su specialiais ženklais pažymėtais automobiliais. Yra ir trūkumų Nors įranga yra pakankamai moderni, ji turi ir trūkumų. Pavyzdžiui, ne visada yra galimybė užfiksuoti sraute važiuojančių automobilių greitį, taip pat įranga ne itin patikimai veikia keliuose su daugiau nei viena eismo juosta, kuomet ta pačia kryptimi keliomis eismo juostomis juda daugiau nei keli automobiliai.  Tačiau pareigūnai pažymi, kad pastebėjus grubius Kelių eismo taisyklių pažeidimus darančius vairuotojus, į juos atkreipiamas didesnis dėmesys ir dažnu atveju sekamas vairuotojas anksčiau ar vėliau padaro dar vieną grubų pažeidimą, už kurį yra nubaudžiamas. Ar pareigūnai provokuoja vairuotojus? Patruliuojančių pareigūnų paklausus, ar pagrįsti vairuotojų priekaištai, jog nežymėtais policijos automobiliai dirbantys provokuoja kitus eismo dalyvius, kad jie padarytų pažeidimą, už kurį būtų išrašyta nuobauda, pareigūnai šypsosi ir atsako, kad vairuotojai visada ras pasiteisinimą, kodėl pažeidė Kelių eismo taisykles. „Tai vairuotojų išmislas, jie visada ras pasiteisinimo priežastį, kodėl padarė pažeidimą. Jei važiuosi pagal taisykles, gali provokuoti kiek nori. Iš galo įrėmęs juk niekas nestumia“, – pažymėjo policijos patruliai.