Pretenzijos priežastis – kompanija naudojo nelegalią programinę įrangą, kad klastotų savo visureigio „Cayenne“ išmetamos oro taršos duomenis. Tokiu būdu ekologai nori sukurti precedentą ir vėl atkreipti dėmesį į vadinamąjį „dyzelgeitą“. „Porsche“ atstovas Štutgarte atsisakė komentuoti padėtį, skelbia „Deutsche Welle“. „Kiekvienas pilietis privalo laikytis įstatymo. Jeigu bus nustatyta, kad jis nesilaikė kelių eismo taisyklių ar automobilio statymo taisyklių, jam grės bauda, atsižvelgiant į nusikaltimo rimtumą. Tokios pačios taisyklės ateityje turi būti taikomos ir automobilių gamintojams, kurie iki šiol nesulaukė deramos bausmės Vokietijoje dėl „dyzelinio skandalo“, – sakė J. Reschas. Liepos pabaigoje Vokietijos transporto ministras Alexanderis Dobrindtas pareikalavo, kad „Porsche“ visoje Europoje atšauktų iš rinkos 22 tūkst. „Cayenne“ automobilių. Taip pat buvo sustabdyti šio modelio pardavimai.