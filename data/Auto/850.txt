Šiuo metu Estijoje naudojama virš 30 „Laser Cam 4“ greičio matuoklių ir kasmet šis skaičius auga. Kaip teigiama pranešime žiniasklaidai, „Laser Cam 4“ yra JAV gamintojo „Kustom Signals“ ketvirtos kartos rankinis lazerinis greičio matavimo prietaisas su integruota vaizdo kamera. Anot gamintojo atstovų, prietaisas pasižymi išskirtinėmis galimybėmis. Pavyzdžiui, jo greičio matavimo atstumas siekia virš 2 kilometrų, prietaise įdiegtas automatinis priartinimas, lietimui jautrus ekranas, vaizdo ir nuotraukų įrašymas, automatinis ir rankinis darbo režimai, momentinis įkalčių atvaizdavimas ekrane, įrašų istorija ir t.t. Dėl labai didelio greičio fiksavimo nuotolio, užfiksuojamas greitis bei judėjimo atstumas, kai vairuotojas dar net negali pastebėti policijos pareigūnų. Taip pat „Laser Cam 4“ suteikia neginčijamų vaizdo įrodymų apie užfiksuotus greičio pažeidimus, ar kitus pažeidimus, kaip saugos diržo nesegėjimas, mobiliojo telefono naudojimas ar kita. Leis dirbti efektyviau Didesnis jo naudojimo patogumas leidžia pareigūnams dirbti efektyviau ir taupyti laiką. Kadangi vaizdo įrašuose užfiksuojamas tiek greitis, tiek automobilio valstybinis numeris, policijos pareigūnams nėra būtina stabdyti pažeidėjų. Jie protokolus apie padarytus pažeidimus gali gauti vėliau. Be to, prietaiso fiksuojama įkalčių kokybė pašalina nereikalingus ginčus su pareigūnais bei teismuose ir sumažina korupcijos tikimybę, kadangi joks įrašas negali būti pašalintas nei iš prietaiso, nei iš programinės įrangos. Kol kas šalies policija viešojo pirkimo būdu įsigijo du „Laser Cam 4“ matuoklius. Pirmieji jais pradės naudotis Lietuvos kelių policijos tarnybos bei Šiaulių apskrities vyriausiojo komisariato pareigūnai. Anot gamintojų atstovų Lietuvoje, vienas toks prietaisis priklausomai nuo jo konfigūracijos ir komplektacijos kainuoja 10-16 tūkst. eurų be PVM.