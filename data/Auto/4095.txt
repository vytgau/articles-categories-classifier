Vis dėlto gamtos išdaigos neišgąsdino žiūrovų ir tamsoje prie visų greičio ruožų netrūko žmonių. Jie šildėsi prie laužų ir džiugiais šūksniais lydėjo pravažiuojančius lenktynininkus. Nepralenkiamas penktadienį buvo Dominyko Butvilo ir Renato Vaitkevičiaus ekipažas, pirmaujantis po pusės lenktynėse numatytų greičio ruožų. Pilotas po lenktynių sakė esantis labai patenkintas savo naujuoju „Škoda Fabia R5“ automobiliu. „Šiandieną vertinu teigiamai. Pirma pažintis su šia mašina, komanda gerai padirbėjo, automobilis veikė puikiai. Bet buvo labai sunku važiuoti dėl rūko, paskutiniame greičio ruože net nebuvo jokio noro startuoti, nes nematai toliau savo nosies. Nei gali stenogramą patikrinti, kai jau nematai, tai nematai. Bet viskas susiklostė sėkmingai. Rytoj važiuosim pirmi, tai reiškia, kad yra dar vienas iššūkis. Manau, ryt bus slidu, sniegas tirpsta, šlapia. O pirmam reikia prataškyti visas pusnis, bet po tokio apšilimo turėtų būt lengviau nei per rūką“, – įspūdžiais dalinosi D. Butvilas. Antroje vietoje liko Martynas Samsonas ir Mindaugas Varža su „Mitsubishi Mirage“, jie nuo lyderio atsiliko 7,7 sek. Trečias finišavo Giedrius Notkus ir Dalius Strižanas, kuriems iki pirmos vietos pritrūko 17,1 sek. Po etapo G. Notkus sakė, kad tokiems greičio ruožams tikrai reikia nemažai patirties.  „Šiandien sekėsi neblogai. Trasa specifinė, ypač važiavimą pasunkino tirštas rūkas. Ypač paskutiniame greičio ruože, į priekį matosi gal 30-40 metrų. Tik geros stenogramos dėka galima parodyti gerą rezultatą ir greitį. Be to, turėjom šiokį tokį incidentą, buvome išlėkę trečiame greičio ruože iš trasos, bet pavyko greitai atbuline pavara grįžti atgal, nieko nesugadinom. O šiaip viskas puiku, patinka žiemą važiuoti ir žiūrovų vietomis matėsi“, – po etapo sakė G. Notkus. Kiek netikėtai jau pirmajame greičio ruože pasitraukė daugkartinis Lietuvos ralio čempionas Vytautas Švedas, jis posūkyje nesuvaldė savo „Mitsubishi Lancer Evo X“ ir apvirto ant šono. Šeštoje vietoje po pirmosios dienos likęs Deividas Jocius pasakojo, kad matė ne vieną iš trasos išlėkusį konkurentą, tiesa, suklydo ir jis pats. „Lengvas košmaras: tamsu ir toks didelis rūkas, kad matomumas vietomis 20-30 metrų į priekį, o greitis vietomis virš 130 km/val. Tai buvo tokia loterija, ar tapsi keleiviu, ar ne. Pirmam greičio ruože rizikavom, tikrai startavom labai maksimaliai, bet nušokom nuo kelio, numušėm kelis mažus medelius, užgesom, gal minutę prastovėjom. Tada planas buvo pabaigti dieną, labai nerizikavom. Mašinų tikrai nemažai krito, į griovius, į pusnis. Labai laukiu šviesos, tikiuosi, kad galėsiu savo tempu pavažiuot, dabar dešinė koja tikrai sukaustyta, toks vaizdas, kad mėšlungis traukia ir negaliu paspaust iki galo gazo. Tie, kas važiavo greičiau, tikrai vyrai“, – konstatavo sportininkas. Papildyta 00.42 val. Jau pirmajame „Vostok Europe“ greičio ruože avariją patyrė Vytautas Švedas su „Mitsubishi Lancer Evo X“, į medį rėžėsi Giedrius Firantas su „BMW 325“. Taip pat dėl gedimo penktadienio varžybas baigė Justas Tamašauskas („BMW M3“). Ketvirtasis „utenainfo.lt“ greičio ruožas buvo lemtingas Egidijaus Gelūno ekipažui su „Mitsubishi Lancer Evo IX“, patyrusiam avariją. Pats lenktynininkas buvo nuvežtas medikų apžiūrai. Penktajame „Vostok Europe“ greičio ruože lūžo Evaldo Joteikos automobilio „VW Golf“ galinė ašis. Paskutiniame penktadienio greičio ruože „shop.pitlane.lt“ sugedo Virginijaus Daudžvardžio automobilis „Opel Kadett“. Sportininkų šeštadienį laukia dar vienas iššūkis, jie turės įveikti likusius šešis greičio ruožus, tada ir paaiškės „Halls Winter Rally“ nugalėtojas. „Halls Winter Rally“ šįmet dalyvauja beveik 40 ekipažų iš keturių valstybių: Lietuvos, Latvijos, Lenkijos ir Čekijos. Tarp jų – Europos ralio čempionatų prizininkai ir geriausi Lietuvos ralio meistrai. Greičiausiųjų rikiuotė po 6 GR iš 12: (vieta, lenktynininkas, automobilis, atsilieka) 1. D. Butvilas, „Škoda Fabia R5“ 2. M. Samsonas, „Mitsubishi Mirage“, +7,7 sek. 3. G. Notkus, „Mitsubishi Lancer Evo IX“, +17,1 sek. 4. J. Vorobjovs, „Mitsubishi“, +23,4 sek. 5. J. Orsak, „Ford Fiesta R5 EVO“, +1 min. 32,6 sek. 6. D. Jocius, „Mitsubishi Lancer Evo IX“, 2 min. 1,1 sek. 7. E. Valeiša, „BMW M3“, +2 min. 29,2 sek. 8. M. Samuitis, „Škoda Fabia R5“, +3 min. 9,9 sek. 9. L. Vaškys, „Mitsubishi Lancer Evo IX“, +3 min. 21,2 sek. 10. N. Malaševičius, „BMW M3“, +3 min. 30,6 sek.