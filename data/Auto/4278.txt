„Volkswagen“ savo idėją pristatė šią savaitę Detroite rengiamame automobilių šou, rašo „Automotive News Europe“. Bendrovės atstovas Klausas Bischoffas informavo, kad projektą įgyvendinti būtų realu iki 2022 m., jei tik iš vadovų bus gautas galutinis palaiminimas. „Tikimės, kad šios idėjos parodymas padidins realizavimo tikimybę“, - renginio pradžios išvakarėse sakė K. Bischoffas. „I.D. Buzz“ – tai jau trečioji pristatoma idėja: praėjusiais metais pristatyti „BUDD-e“ ir I.D. furgono variantai. Tokiame automobilyje numatytos aštuonios vietos keleiviams ir jis gali įveikti 434 kilometrų atstumą pagal JAV keliamus realių sąlygų standartus. K. Bischoffo teigimu, šios transporto priemonės lankstumas ir šokolado plytelę primenanti plokščia baterija, montuojama mikroautobuso dugne, suteikia galimybę dizaineriams atkurti originalaus plokščianosio „Microbus“ autobusiuko proporcijas. Turint prieigą prie 150 kW elektros energijos šaltinio šio mikroautobuso baterijai pakrauti iki 80 proc. prireiks mažiau nei pusvalandžio, o papildomai šios transporto priemonės baterija gali būti pakrauta belaidžiu principu pasitelkus magnetinės indukcijos procesą. Ant kiekvienos ašies sumontuotas elektrinis variklis užtikrina, kad sistemos pajėgumas siekia daugiau nei 200 arklio galių. Šiame ateities mikroautobuse sumontuotos elektrinės sistemos suteikia galimybę ne tik naudotis papildytos realybės patobulintais HUD tipo ekranais, bet dar ir džiaugtis pilotuojamu vairavimu.