Per neseniai įvykusį pokalbį bendrovės vykdomosios valdybos viceprezidentas ir jos narys, taip pat finansų ir IT skyrių vadovas Lutzas Meschke pripažino, kad tam tikros autonominio vairavimo funkcijos, be jokios abejonės, teikia dar daugiau pranašumų „Porsche“ koncepcijos automobiliams, rašoma svetainėje carscoops.com. „Tam tikri autonominio vairavimo aspektai mus, žinoma, domina. Galima paminėti kad ir eismo spūsčių asistentus arba automatinio parkavimo programas. Būtų išties puiku, jei sudalyvauti virtualiajame susitikime galėtum tada, kai stovi piko valandomis susidariusiame kamštyje“, – kalbėjo L. Meschke. Tuo tarpu, kai daugelis automobilių gamintojų autonominio vairavimo funkcijas sieja su patogumu ir saugumu, „Porsche“ šią sistemą vertina kaip vairuotojams siūlomą galimybę pasimokyti staigių reakcijų lenktynių trasoje. „Būtina paminėti ir Marko Webberio funkciją. Ją suaktyvinus transporto priemonė galės autonomiškai važiuoti tokia trasa kaip Nurburgringo ir darys tai ne ką prasčiau nei M. Webberis. Automobilis puikiai rieda ir nepriekaištingai pristabdo kelio vingiuose.“ Tokia sistema galėtų kaupti visus svarbius duomenis, o kai automobilio valdymą perimtų vairuotojas, ji veiktų kaip sufleris ir tuojau pat teiktų vertinimus. „Autonominis vairavimas ir „Porsche“ – net labai suderinami dalykai. Į jų derinį žvelgiame kaip į įprasto „Porsche“ automobilio papildymą naujos technologijos teikiamomis galimybėmis“, – apibendrino L. Meschke.