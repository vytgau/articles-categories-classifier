„Jeep“ klasikinio automobilio titulą pelno antrus metus iš eilės – praėjusiais metais klasikiniu visureigiu išrinktas istorinis „Willys-Overland MB“ modelis, nuo kurio prasidėjo šios markės istorija. Daugiau kaip prieš 70 metų sukurtas „Willys“ tapo pirmuoju lengvuoju automobiliu, kuris buvo varomas visais ratais. Pirmiausiai jis buvo naudotas Antrajame pasauliniame kare kaip kariškių transporto priemonė, o jam pasibaigus – pritaikytas civilinėms reikmėms ir tapo visureigių segmento pradininku. Pirmosios kartos „Jeep Wrangler“ debiutavo 1986-ųjų gegužę. Išorėje šis modelis paveldėjo 1953-ųjų „Willys-Overland CJ-5“ bruožus, o iš techninės pusės jis buvo paremtas „Jeep Cherokee“ sprendimais siekiant užtikrinti maksimalų komfortą. Pirkėjų dėmesį „Jeep Wrangler“ patraukė ne tik kaip moderni klasikinio džipo versija, bet ir kaip laisvą ir nuotykių kupiną gyvenimo būdą atspindinti transporto priemonė. Išskirtinę išvaizdą „Jeep Wrangler“ išsaugojo iki šių dienų – šie modeliai lengvai atpažįstami pagal klasikinius apvalios formos žibintus ir vertikalias variklio groteles, išsikišusias ratų arkas, gruboką ir kampuotą kėbulo formą. Be to, kaip ir jų pirmtakai, „Jeep Wrangler“ išsiskiria įspūdingomis pravažumo ir galios bekelėje ypatybėmis. Šiandien „Jeep Wrangler“ yra vienas iš retų savo klasikinę išvaizdą išsaugojusių modelių, aprūpintas visomis šiuolaikinėmis visureigių technologijomis.