Vairuotojams tokiomis sąlygomis tenka būti atidesniems ir judėti lėčiau, o pėstiesiems tenka susitaikyti su laikinai sutrumpėjusiomis perėjomis ir pastebimai sumažėjusiais plotais, kuriuose jiems tenka laukti palankaus šviesoforo signalo. Vis dėlto miesto planuotojams ir urbanistams šis sezoninis reiškinys keliuose reiškia neišnaudotas progas ir papildomas galimybes, rašo blueprint.cbre.com. „Nuo Antrojo pasaulinio karo laikų buvo stengiamasi kelius daryti kuo platesnius, užtikrinant kuo didesnį pasiekiamą greitį, o štai apie gatvių kaip erdvės ir vietos žmonėms funkciją iš esmės buvo pamiršta, – teigė „Project for Public Spaces“ transportavimo padalinio vadovas Gary Tothas. – XXI a. žmonėms pradėjus mąstyti apie bendrą gatvių funkcionalumą susidurta su iššūkiu, kaip sumažinti važiuojamąją dalį ir suteikti erdvės alternatyvioms funkcijoms.“ Nors šiuo metu taikomos transporto priemonių greičio ribojimo priemonės sėkmingai diegiamos daugumoje miestų (platesnių šaligatvių sankryžos, pėsčiųjų salelės ir pan.), vis tik ši tema ir dabar vertinama gana kontroversiškai. Į transporto priemones ir vairuotojus orientuoti miestai neretai vengia atsisakyti platesnių kelių ir didesnių sankryžų, tačiau provėžos ir greta jų paliktos sniego sankaupos – tai akivaizdus ženklas, kad vairuotojai labai retai panaudoja visą jiems skirtą plotą. „Galima vieną po kito kurti modelius, didžiuotis teigiama kitų miestų patirtimi, kol vieną dieną pasnigus paaiškėja visa tiesa apie bet kuriuo atveju vairuotojų nepanaudojamą kelio dalį, – teigė G. Tothas. – Tai taip intuityvu, kad ginčas išsprendžiamas akimirksniu.“ Būtent tokio pobūdžio ginčas sėkmingai išspręstas Filadelfijoje, kur miesto gatvių departamentas palaimino nuolatinio pėstiesiems skirto trikampio įkurdinimą judrioje sankryžoje po to, kai buvo paskelbtas ir internetinėje erdvėje itin išplito tinklaraščio įrašas apie daugybę mieste susiformavusių provėžų, akivaizdžiai parodančių, kaip automobiliai neišnaudoja viso gatvių ploto.