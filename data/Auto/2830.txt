„Hyundai“ teigimu, mažylis SUV pagamintas naudojant visiškai naują platformą. Ji sukurta specialiai kompaktiškiesiems krosoveriams ir, anot gamintojų, „sukurs naują standartą B-SUV segmente“. Nesunku nuspėti, kad šios platformos pagrindu savo naują kūrinį greičiausiai netrukus pristatys ir antrinė „Hyundai“ įmonė „KIA“. „Hyundai Kona“ bus dažomi dviem spalvomis, pasižymės daugiakomponenčiais priekiniais žibintais bei LED dienos šviesomis, nors kol kas neaišku, ar tai pateks į standartinę įrangą. Priklausomai nuo rinkos, bus siūlomi keturi skirtingi varikliai. Europoje baziniu taps trijų cilindrų vieno litro darbinio tūrio 120 AG galią ir 172 Nm maksimalų sukimo momentą pasiekiantis benzininis turbomotoras, derinamas su šešių pavarų mechanine greičių dėže ir leisiantis visureigiui nuo 0 iki 100 km/val. pagreitėti per 12 sek.  Taip pat į šį modelį bus montuojami benzinu varomi 1.6 litro turbininis ir 2 litrų atmosferinis varikliai. Pirmasis pasieks 177 AG ir 265 Nm ir bus siūlomas su septynių laipsnių dvigubos sankabos automatine pavarų dėže, o antrasis išvystys 149 AG ir 179 Nm bei bus derinamas su tradiciniu šešių laipsnių „automatu“. Senajame žemyne taip pat bus siūlomas ir 1.6 litro dyzelinis variklis, kurio parametrai nepatikslinami. Modelis turės tiek priekinių, tiek visų ratų pavaras. Automobilyje bus sumontuotos šiuolaikiškos saugumo ir pagalbos vairuotojui elektroninės sistemos, tarp kurių – automatinė avarinio stabdymo funkcija, automatinis žibintų perjungimas ar eismo juostos laikymosi pagalbininkas. Salone bus montuojama „Android Auto“ ir „Apple CarPlay“ funkcionalumus palaikanti multimedijos sistema su penkių, septynių arba aštuonių colių įstrižainės centriniu ekranu, taip pat siūloma galinio vaizdo kamera. Aukštesniame įrangos lygyje bus ir projekcinis ekranas vairuotojui ar belaidžio telefono įkrovimo funkcija. Prekyba „Hyundai Kona“ startuos namuose – pirmieji automobiliai Pietų Korėjoje bus siūlomi jau liepą. Žadama, kad Europą ir JAV krosoveriai pasieks netrukus po to, tuomet turėtų paaiškėti ir jų kainos.