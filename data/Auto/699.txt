Šiemet atrankos važiavimai vyks iki kovo 31 dienos. Vilniuje, Kaune ir Klaipėdoje esančiose „Simuliatorių akademijose“ entuziastai ir pradedantieji rodys geriausius laikus maksimaliai realias lenktynių sąlygas atkuriančiuose simuliatoriuose. Tam jie galės išnaudoti po 4 bandymus. Didžiausia šio sezono atrankos naujiena – „Neste Dream 2 Drive“ simuliatorių karavanas. Jis vasario 5-10 dienomis aplankys Alytų, Marijampolę, Tauragę, Mažeikius, Šiaulius ir Panevėžį. Mažesnių miestų gyventojams specialioje vilkiko puspriekabėje esantys simuliatoriai taps tikru bilietu į svajonę. Dar daugiau azarto Po atrankos 16 greičiausiųjų pateks į du atkrentamuosius „Neste Dream 2 Drive“ čempionato pusfinalio etapus. Jie vyks balandžio 7-8 d. Kaune. Po jų aštuoni daugiausiai taškų surinkę dalyviai pateks į finalą. Jis susidės iš trijų etapų skirtingose trasose. Greičiausiųjų aštuntukas susirungs Kaune balandžio 15, 22 ir 29 dienomis. Daugiausiai laimėjimų surinkęs lenktynininkas oficialiai taps naujuoju Lietuvos virtualių žiedinių lenktynių „Neste Dream 2 Drive“ čempionu. Kartu su prizu jis gaus lenktynininko licenciją, visą lenktynėms reikalingą aprangą, asmenines automobilių sporto trenerio Jono Dereškevičiaus pamokas ir vietą profesionalioje lenktynių komandoje „Tauras Racing“. Kartu su ja ir greitu „Volkswagen Sciroco“ automobiliu naujasis virtualių lenktynių čempionas dalyvaus svarbiausiose šių metų Baltijos šalių lenktynėse. Svajonė, kuri dar nepasibaigė Praėjusiais metais startavęs čempionatas sutraukė beveik pusę tūkstančio dalyvių iš visos Lietuvos. Tuo tarpu pirmuoju šalies virtualių lenktynių čempionu tapęs Martynas Sidunovas ilgai pergalės spinduliuose nesimaudė. Jis iškart pradėjo treniruotis tikrame lenktyniniame automobilyje. Trumpai tariant, M. Sidunovo debiutas pavyko, nes jau vasaros pabaigoje startavo Lietuvos žiedinių lenktynių čempionate ir aplenkė ne vieną profesionalų sportininką. Vilnietis neslepia, kad kol kas tai buvo didžiausias pokytis jo gyvenime. „Kai pildžiau paraišką viskas atrodė taip, kaip sako projekto organizatoriai – svajonė. Giliai širdyje tikėjau, kad galiu laimėti, bet virtualios lenktynės yra kaip tikras sportas, todėl ne viskas priklauso nuo tavo atkaklumo ir talento. O tada viskas pasipylė kaip iš fontano: sveikinimai, treniruotės ir pirmos lenktynės. Laimėjau ne tik profesionalaus lenktynininko karjerą, bet ir naujus draugus“, – džiaugsmo neslėpdamas pasakoja naujasis „Tauras Racing“ komandos narys. Jis ir šį sezoną padės komandai rinkti taškus Baltijos šalių ištvermės lenktynėse.  Pranoko lūkesčius Be jokios abejonės dideliam čempionatui reikalinga ir stipri partnerystė. Antraisiais metais čempionato pagrindiniu partneriu yra bendrovė „Neste Lietuva“. Jos mažmeninės prekybos vadovas Audrius Miežys neslepia, kad pirmasis sezonas pranoko lūkesčius ir padėjo išpildyti, ko gero, ne vien Martyno svajonę tapti lenktynininku. „Natūralu, kad prie naujų projektų prisijungti rizikinga. Bet po pirmojo „Neste Dream 2 Drive“ sezono esame daugiau nei patenkinti, kad galime prisidėti prie tokio projekto. Tikimės, kad antrieji metai pritrauks dar daugiau dalyvių ir Lietuvai padovanos dar ne vieną talentą. Net kai bus išdalinti visi prizai, šalyje bus daugiau sąmoningų vairuotojų, kurie savo saugaus vairavimo įgūdžius iš simuliatorių perkelia į gatves“, – sako A. Miežys. Tuo tarpu Lietuvos automobilių sporto federacijos prezidentas Romas Austinskas pabrėžia, kad čempionatas tampa dar labiau demokratiškas, nes jame gali sudalyvauti ne tik didžiųjų miestų gyventojai. „Pernai per čempionato atidarymą džiaugiausi, kad Lietuva eina koja kojon su naujausiom autosporto tendencijom, nes organizuoja virtualias lenktynes. Startuojame jau su antruoju sezonu, tad šiuo klausimu tikrai yra kur lygiuotis kitoms valstybėms. Džiugu, kad šiemet dar daugiau žmonių galės įsilieti į automobilių sportą saugiai ir nebrangiai, net jei ir neturi sportinio automobilio ar niekada nelenktyniavę jame“, – entuziazmo neslėpė R. Austinskas.