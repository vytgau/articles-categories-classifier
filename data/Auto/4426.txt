Ketvirtus metus iš eilės važiuojantis „Algirdų“ komandos „Aquila“ prototipas pagaliau buvo ne tik greitas, bet ir patikimas. Po paskutinių lenktynių komandos automobilis atrodo kaip naujas, be jokių didesnių subraižymų, tik veidrodėlis nulūžo. Nors be kaprizų neapsiėjo. Į lenktynes komanda išvažiavo su pusiau neveikiančiu starteriu ir be laisvos pavaros. Taip ir pravažiavo visą devynių valandų maratoną, kuris vos nesibaigė viename posūkyje. Po tiesiosios apsisukdamas ir lenkdamas lėtesnį varžovą, tuo metu „Aquila“ vairavęs Ramūnas Čapkauskas, siekdamas išvengti smūgio į atitvarus arba į priešininko automobilį buvo priverstas sukti vairą į šoną. Teko pavažiuoti atgal, tačiau kaip tai padaryti, kai neįmanoma įjungti atbulinės pavaros? „Automobilis su sekvencine pavarų dėže yra taip sukonstruotas, kad atbulinę pavarą galima įjungti tik įjungus laisvą bėgį, o jis kaip tik ir neįsijungė visų lenktynių metu“, – praėjusių metų lenktynes prisimena D. Jocius. Tačiau likimas šiai komandai buvo gailestingas. Po keleto minučių kankynių ir pastangų pavarų dėžė „pasidavė“ ir kažkokiu būdu Ramūnui pavyko įjungti atbulinę pavarą, o komanda galėjo tęsti lenktynes.  „Nepaisant visų mūsų nesklandumų, lenktynes būtumėm lengvai laimėję, tiesiog mūsų „Aquila“ turi 20 litrų mažesnės talpos degalų baką negu nugalėjęs „Porsche“. Bet ir su mažesniu baku mes kitais metais juos nugalėsim“, – juokiasi R. Čapkauskas. Šiuo metu „Algirdų“ komandos automobilis jau pakeliui į Olandiją, kur bus perrenkamas ir ruošiamas naujam lenktynių sezonui. Komanda nutarė nedaryti kardinalių pakeitimų ar patobulinimų. Per ketverius metus pagaliau šis unikalus prototipas išsigydė didžiąsias negandas. Vienintelis mazgas, kuris yra silpnas – tai starteris. Jis pritaikytas trumpų distancijų lenktynėms, kur šio agregato reikia labai retai. Dėl to „Algirdų“ inžinieriai nutarė sumontuoti patikimesnį starterį, kuris bus turbūt vienintelė vieta, kuo šių metų „Aquila“ skirsis nuo startuosiančios kitąmet. „Jeigu ne keletas klaidų ir keletas smulkių techninių nesklandumų turbūt būtumėm laimėję. Kitais metais mes sieksime tik pergalės“, – sako dar vienas „Algirdų“ komandos lenktynininkas A. Jasionauskas. Šiemet lenktynininkai nusiteikę nesėdėti rankų sudėję ir žada dar iki varžybų Palangoje sudalyvauti bent vienose ilgų distancijų lenktynėse Baltijos šalyse bei, jeigu planai pavyks, sudalyvauti vienose ištvermės lenktynėse Vakarų Europoje.