Komandos pilotas Renaldas Šeinauskas atskleidė, kad šių metų varžybose duetas pasirodys „BMW E46 Compact“ automobiliu. Toks sprendimas buvo priimtas bendru komandos sutarimu. Dabar ekipos garaže prasidės automobilio konstravimo darbai, mat BMW raliui bus ruošiamas visiškai nuo nulio. „Tai nebus automobilis su M3 varikliu. Variklį darysime pagal save. Kol kas dar neatskleisime, koks bus variklis, tačiau ateityje, kai darbai bus baigti, parodysime, ką padarėme. Šis automobilis bus eksperimentinis. Eksperimentuosime su varikliu. Galiu atskleisti tiek – su tokiu varikliu Lietuvos ralyje dar niekas nevažiavo. Mums patiems įdomu – mes norime kurti, testuoti, bandyti. Norime būti kitokie. Įsidėti 3,2 l „emkės“ variklį aišku galima, bet jau yra čempionai, kurie tai padarė ir pasiekė titulą. Tačiau mes norime sukurti kiek kitokį automobilį raliui. Aišku, gal ir sulauksime kritikos, kad kažką išradinėjame, bet mums patinka kurti. Neklysta tik tie, kas nekuria. Mes nebijome tų klaidų ar to, kad kažkas iškart nepavyks. Mes mėgausimės procesu ir pasidarysime automobilį pagal save“, – ambicingo projekto užuominomis dalijosi komandos vairuotojas.  R. Šeinauskas patikino, kad tai nebus „BMW Cup“ įskaitai pritaikytas automobilis, tačiau sportininkas dar neatskleidžia – dviejų ar keturių varomųjų ratų kategorijai naujasis kūrinys bus ruošiamas. Tiek dviejų, tiek keturių varomųjų ratų technika „RR Team“ komandai nėra jokia naujiena, tad kokį sprendimą priims R. Šeinausko ir R. Krikščiūnaitės duetas – paaiškės artimiausiu metu.