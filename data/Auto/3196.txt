Iš Lietuvos į Latvijos sostinę atvyko trylika sportininkų, tarp kurių buvo Benediktas Čirba, Andrius Čibirka, Mantas Kulvinskas, Kęstutis Kelpša, Donatas Macpreikšas, Evaldas Kovalenka, Gediminas Levickas bei kiti. Treniruočių metu labiau nesisekė praėjusių metų Lietuvos čempionui A. Čibirkai, kuris pirmuosiuose etapuose važiuoja ne su savo BMW – galingo 2JZ variklio sūkių neatlaikė net 3 greičių dėžės. Kirsdamas aukštus trasos kampus savo automobilį lengvai apgadino Artūras Ravluškevičius – lūžo važiuoklė. Nukritus ratui Arūno Černevičiaus BMW E30 trenkėsi į trasos sieną ir dėl išbalansuotos važiuoklės jam nepavyko gerai pasirodyti kvalifikacijoje. Kvalifikacijoje iš Lietuvių geriausiai sekėsi A. Čibirkai, kuris užėmė antrą vietą tarp visų sportininkų. K. Kelpša liko penktas, G. Levickas – aštuntas. Geros nuotaikos nestokojo ir B. Čirba, kvalifikacijoje užėmęs paskutinę, 27-ą vietą: „Yra tik dvi geros vietos – pirma ir pirma nuo pabaigos. Pirmame važiavime padariau klaidą, tad antras buvo saugus, kad galėčiau surinkti taškus, reikalingus patekimui į Top32 važiavimus“.  Poriniuose važavimuose jau Top32 etape iškrito pernai Latvijoje laimėjęs D. Macpreikšas, taip pat E. Kovalenka ir G. Levickas. Atkakliausia kova šiame etape vyko tarp B. Čirbos ir labai greito latvio Ignuso Jakobsono. Pirmųjų važiavimų metu po kartą suklydę sportininkai turėjo pakartoti kovą ir „one more time“ laimėjo lietuvis, kuris kartu su M. Kulvinsku, Valdu Vindžigelskiu, Luku Garalevičiumi, Džiugu Matusevičiumi, A. Čibirka ir K. Kelpša pateko į Top16 važiavimus. Top16 etape iškrito net penkti Lietuvos sportininkai – tarp aštuonių geriausių pateko tik M. Kulvinskas ir V. Vindžigelskis, iš kurių vėliau geriausiai sekėsi Mantui. Pirmojo finalinio važiavimo metu suklydęs lietuvis tik kovoje dėl pirmos vietos nusileido Latvijos šonaslydžio žvaigždei Janiui Eglite'ei. Baltijos „drifto“ čempionato metu taip pat vyksta ir įskaitiniai Lietuvos, Latvijos ir Estijos čempionatų etapai. Kiekvieno iš šalių čempionato rezultatai yra apskaičiuojami įvertinant užsiregistravusius sportininkus. Jeigu porinių važiavimų metu iškrenta keli to paties čempionato dalyviai, aukštesnė vieta yra skiriama sportininkui parodžiusiam geresnį rezultatą kvalifikacijoje. 