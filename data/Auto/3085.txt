„Šiandien, gegužės 17 dieną, apie 9:00 val. važiuojant Savanorių prospektu Kaune antrąja eismo juosta link Aukštaičių/Zanavykų gatvės, ties 126 namu, netoli „Nautilus“ laisvalaikio namų, ketinau sukti į kairę pusę. Tam skirtoje vietoje, kur baigiasi dviguba ištisinė linija, ir yra nubrėžta punktyrinė linija automobilio apsisukimo galimybei, gerokai anksčiau įjungiau posūkio signalą. Tačiau pradėjus sukimosi manevrą, pastebėjau, kad iš paskos važiavęs automobilis aplenkė mano transporto priemonę iš kairiosios pusės – kirsdamas dvigubą ištisinę liniją, ir išvažiuodamas į priešpriešinio eismo juostą, nors ja važiavo automobilis“, – aplinkybes pasakoja kaunietis. Pasak portalo „Kas vyksta Kaune“ skaitytojo, nederamu minėto automobilio pavyzdžiu pasekė ir kitas automobilis pasielgdamas kone identiškai. „Nors mūsų automobilis yra paženklintas klevo lipduku, jį vairavo vairuotojas turintis ~8 metų vairavimo stažą. Tačiau, baisu pagalvoti, jei automobilis būtų buvęs vairuojamas stažo neturinčio vairuotojo..? Tikriausiai šitas grubus eismo taisyklių pažeidimas būtų pasibaigęs skaudžia nelaime“, – atvirauja jis. Pažeidimą užfiksavusio vairuotojo teigimu, skubantys transporto priemonių vairuotojai neturi kantrybės laukti, kol kažkas nusuks į reikiamą pusę, ar reaguoti kur kas atsakingiau – persirikiuojant į pirmąją eismo juostą. „Tokiu vairavimo pavyzdžiu, matyt, norima parodyti klevo lipduku pažymėto automobilio vairuotojui, kad šis trukdo skubantiems eismo dalyviams. Nors vairavau, kaip reikalaujama kelių eismo taisyklių nuostatuose. Norėčiau, kad tokie vairuotojai susimąstytų į kokią pavojingą situaciją pastato savo ir kitų gyvybes.“, – piktinasi specialiu skiriamuoju ženklu pažymėtą automobilį vairavęs vairuotojas. Ką manote apie tokį įžūlų vairuotojų elgesį – ne pagarbą kitiems kelių eismo dalyviams?