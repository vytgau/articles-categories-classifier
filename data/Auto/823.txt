Grįžęs į bivuaką B. Vanagas atskleidė, kad etapas buvo dvejopas, o didžioji dalis problemų persekiojo jo pradžioje. „Pirmoji greičio ruožo dalis, nors ir neilga, bet pojūčio prasme man buvo viena ilgiausių. Pradžia buvo labai gera, per pirmą pusvalandį aplenkėme gal septynis automobilius, bet paskui lūžo pusašis ir su savimi pasiėmė stabdžius. Tad pabaigą ruožo važiavome be priekinių stabdžių ir tik galu varomu automobiliu. Todėl buvom įklimpę keletą kartų ir praradom daug laiko“, – apie tryliktojo etapo problemų porciją pasakojo B. Vanagas. Lenktynininko teigimu, šiokia tokia paguoda ir atgaiva širdžiai tapo antroji greičio ruožo dalis. „Neutralizacijoje mechanikai sutvarkė automobilį, nes tai buvo leidžiama. O kita greičio ruožo dalis, berods 244 km, buvo visiškas eliksyras širdžiai. Kordobos regionas turi pasaulio ralio čempionato etapą, į kurio ganyklas mus įleido“, – šyptelėjo lietuvis. Šeštadienį paskutiniame Dakaro ralio etape sportininkai įveiks trumpą 119 kilometrų greičio ruožą ralio trasą primenančiais keliais ir galiausiai finišuos užtarnauto poilsio ant pakylos Kordoboje.