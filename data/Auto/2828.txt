Tačiau jose buvo tokia gausybė kurioziškų gedimų, kad kartingo lenktynės įplieskė ginčų net tarp „Formulės-1“ pilotų. Prireikė ne vien greičio Tarp 56 aukščiausio lygio lenktynininkų iš viso pasaulio suaugusiųjų OK klasėje startavo ir vilnietis Justas Jonušis. Ir lietuviui, ir jo atstovaujamai „DR Racing“ ekipai tai buvo pirmosios lenktynės F.Alonso trasoje, todėl visas treniruotes J. Jonušis praleido ieškodamas tinkamų karto nustatymų. Tačiau jau penktadienį J. Jonušis ir kiti varžybų dalyviai suprato, kad vien tik važiuoti greitai šioje trasoje nepakaks. Dėl itin aštrių ir aukštų trasos kraštų („kerbų“) ėmė lūžti visų komandų technika. Kentėjo galinės ašys, vairo kolonėlės, plastikinės apsaugos, buferiai ir net kartų rėmai. „Taip dar nėra buvę. Per savaitgalį teko išmesti du karto rėmus, septynias ašis, o kitų sulaužytų detalių prikrovėme kelis maišus. Po kiekvieno važiavimo reikėdavo ką nors taisyti“, – stebėjosi J. Jonušis.  Gedimai nesustabdė Iš keturių rezultatą lemiančių važiavimų („heat’ų“) J. Jonušis net dviejų nebaigė dėl to, kad sulinko galinė ašis, nukrito varančioji grandinė ir kartas sustojo trasoje. Pirmajame važiavime jis spėjo įveikti vos keturis ratus iki kol kartas sugedo. Sulinkusį rėmą J. Jonušio mechanikas Luca Lavezzo paremontavo paprasčiausiu būdu – lenkdamas rankomis ir metaliniu strypu. Antrajame „heat’e“ J. Jonušis sutelkė dėmesį į technikos saugojimą ir pakilo į devintąją poziciją, bet trečiasis važiavimas ir vėl baigėsi gedimu. Jo karto grandinė nukrito likus vos vienam ratui iki finišo. Vis tik 15-metis lietuvis paskutiniame, ketvirtajame važiavime nusprendė nepasiduoti ir pademonstravo neįtikėtinai gerą rezultatą. Aplenkęs net dešimt varžovų jis su aplaužytu kartu finišavo ketvirtoje pozicijoje. Toks rezultatas J. Jonušiui atvėrė kelią į finalinį važiavimą, kuriame susirungė 34 pajėgiausi lenktynininkai. Pasipylė avarijos Prieš pat lenktynių finalą trasoje pasirodė ir dar vienas iššūkis sportininkams – trumpas, lengvas lietus. Vos sudrėkinta trasa ėmė džiūti iš karto po starto, bet dalis lenktynininkų neišvengė incidentų dar pirmajame rate. Iš paties rikiuotės galo startavęs J. Jonušis buvo itin susikaupęs, išvengė klaidų ir užtikrintai lenkė savo varžovus. Vos per tris ratus jis aplenkė net 19 lenktynininkų ir pakilo į 15 poziciją. Po trijų ratų lenktynės buvo sustabdytos dėl, teisėjų sprendimu, pernelyg šlapios trasos, bet netrukus sportininkai vėl tęsė kovas. J. Jonušis buvo pakilęs net iki 13-osios vietos, bet į jo kartą atsitrenkė Davidas Schumacheris ir nuo smūgio abu kartai buvo pažeisti. Dėl to J. Jonušis nebegalėjo didinti tempo ir saugodamas techniką finišavo 20 vietoje. Buvusio „Formulės-1“ lenktynininko Ralfo Schumacherio sūnus D. Schumacheris finišo nepasiekė. F. Alonso sulaukė kritikos Įvairūs gedimai nulėmė rezultatus daugybei Europos čempionate dalyvavusių sportininkų, todėl tą pačią dieną Kanados „Grand Prix“ finišavęs F. Alonso iš karto po lenktynių sulaukė kritikos bei klausimų apie „gulinčius policininkus“ primenančius trasos kraštus. Ypač tiesios kritikos pažėrė „KSM Schumacher Racing Team“ vadovaujantis R. Schumacheris. Pasak jo, F. Alonso trasa netinkama aukščiausio lygio lenktynėms, nes komandos sugadino daugiau technikos, nei galima įsivaizduoti, be to, tokie kraštai pavojingi patiems lenktynininkams. Sportininkui dideliu greičiu užkliudžius aukštą „kerbą“ kartas gali pakilti į orą ir apvirsti. Tokia nelaimė F. Alonso trasoje jau įvyko prieš mėnesį, kuomet per treniruotę žuvo vienuolikmetis Gonzalo Basurto. Tačiau į kritiką F. Alonso atsakė tvirtindamas, neva R. Schumacheris siekia populiarumo ir pavydi ispanui, jog jo trasoje rengiamos aukščiausio lygio CIK-FIA varžybos. Vis tik pirmadienį R. Schumacheris pranešė gavęs žinių iš Europos čempionato rengėjų, jog F. Alonso pažadėjo pakoreguoti savo trasą.