Kiekviena diena Dakaro ralio maratone sunki – lengvų čia nebūna. Kuomet, regis, 53 dalyviai išsikapstė iš Peru smėlynų sveiki, jų jau laukia nauji siurprizai. Sunkiausias pasaulio bekelės maratonas keliasi į Boliviją, kurioje lenktynininkai net 5 dienas lenktyniaus didesniame nei 3000 m aukštyje virš jūros lygio. „Aukštis reiškia išretėjusį orą ir mažiau deguonies – automobiliams tai prarasta galia, o žmonėms – galvos skausmas, svaigimas ar spaudimas. Bet man dėl to nebaisu – daug aktualesnis man kaip vairuotojui yra trasų pobūdžio pasikeitimas. Dabar daugiausiai važiuosime keliais, klasikinio ralio tipo greičio ruožais, todėl čia visi WRC specai bandys atsigriebti kopose išbarstytas valandas, trasoje virs tikra kova. O dėl aukščio, tai mes gi turime Darių – čia jau jo žaidimų aikštelė, jis čia ir fokusų mums visokių parodo, kaip susitvarkyti su mažesniu deguonies kiekiu. Jei man netyčia bloga pasidarys – pavairuos, pažiūrėsim, ką gali“, – su pokštais apie Bolivijos kalnus pasakojo A. Juknevičius. „CRAFT Bearings“ komandos šturmanas D. Vaičiulis yra vienas iš kelių lietuvių įkopusių į Everestą. Jis taip pat yra pasiekęs aukščiausius Europos, Šiaurės, Pietų Amerikos, Australijos taškus. Po šeštojo greičio ruožo lenktynininkų laukia įspūdingas sutikimas La Pase, o šeštadienį lenktynininkai jame ilsėsis visą dieną. Į varžybų trasas jie sugrįš sausio 13-ą dieną.