Žiemą kalbos apie akumuliatorius tampa tokios pat karštos kaip vasarą apie kondicionierius. Kuris geresnis, kaip sutaupyti, o gal netaupyti? Ką reiškia skaičiai ant akumuliatoriaus? Jei akumuliatorių rinktųsi pats vairuotojas, reikėtų žinoti, ką reiškia skaičių eilutės. Viena jų nurodo gabaritus, kiti parametrai rodo įtampą, galią ir talpą. Dėl to susipažinti su savo automobilio gamintojo reikalavimais, net jei pardavėjo konsultacijos atsisakytumėte, vis tiek reikės. Pavyzdžiui, įsigijus silpnesnės galios akumuliatorių, sklandžiai važiuotumėte tik vasarą, o žiemą „sveikatos“ jam jau nebeužtektų, teigia profesionalai. Vidutiniškai akumuliatoriaus gyvavimo laikas yra treji ar ketveri metai. Jei po metų akumuliatorius sustreikavo, ekspertai pataria į paniką nepulti ir naujo neieškoti. Specialistai sako, kad bet kuris akumuliatorius – pigesnis ar brangesnis, žinomo gamintojo ar ne – lyg niekur nieko taip staiga „nenumiršta“. Apie būsimus keblumus vairuotoją įspėja, pavyzdžiui, prastas starterio sukimas. Be abejo, pasitaiko ir gamyklinio broko, kuris gali „išlįsti“ kad ir po trijų mėnesių. Tuomet protinga pasinaudoti garantinio termino paslauga, įprastai galiojančia 24 mėnesius. Specialistai atkreipia dėmesį, kad produktyviam akumuliatoriaus veikimui didelės įtakos turi ir tai, ar jis tinkamai pritvirtintas, jungčių ir gnybtų priežiūra. Plačiau žiūrėkite laidoje. 