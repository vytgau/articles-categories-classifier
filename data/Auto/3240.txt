Didžiausia pasaulyje automobilių gamintoja trečiadienį pranešė, kad, lyginant su tuo pačiu praėjusių metų laikotarpiu, grupės ikimokestinis pelnas išaugo 44,3 proc. iki 4,6 mlrd. eurų – tai vieni geriausių automobilių gamintojos ketvirtinių rezultatų. Didžiausio pagal pardavimų apimtis VW padalinio veiklos pelnas lyginamuoju laikotarpiu išaugo nuo 73 iki 869 mln. eurų, nors pajamos, gautos iš pardavimų, dėl apskaitos pakeitimų sumažėjo 24 proc. iki 19 mlrd. eurų. „Mūsų pastangos, skirtos didinti efektyvumą ir gamybinį aktyvumą visose įmonės veiklos sferose, taip pat atsiperka, – sakė „Volkswagen“ direktorius Matthiasas Muelleris. – Stiprūs ketvirtiniai rodikliai didina mūsų pasiryžimą ir toliau žengti pasirinktu keliu“. Grupė uždirbo nemažą pelną Vakarų Europoje, be to, palankūs valiutos keitimo kurso pokyčiai taip pat turėjo įtakos rezultatams, sakė M. Muelleris. Prabangių automobilių padalinio – „Audi“ – ketvirtinis pelnas lyginamuoju laikotarpiu sumažėjo nuo 13 iki 1,2 mlrd. eurų, ir tai susiję su naujų produktų bei technologijų pristatymu.