Technikos patikra ir atidavimas organizatoriams tradiciškai įvyko sklandžiai. Šiemet kiek išaugęs automobiliais startuosiančių dalyvių skaičius lėmė jau nuo pačio ryto prabudusį uosto klegesį. Ši patikra ne tik tradicinis startas maratonui, tačiau ir pirmasis šansas pamatyti, kaip realiai atrodys ralio dalyvių parkas. „General Financing team Pitlane” mechanikų komanda stebėjosi išaugusiu skirtingų modifikacijų „Toyota” automobilių kiekiu – nuo penkmečio senumo iki naujausio modelio „Hillux”, „Land Cruiser V8”, kurį kasdien vairuoja komandos pilotas Benediktas, „FJ Cruiser” bei kitos šio gamintojo modelio atmainos užpildė uosto angarą. Išskirtinio dėmesio susilaukė ir naujieji komandos pagalbiniai automobiliai – vardiniais numeriais „2DAKAR” ir „4DAKAR” papuošti „Toyota Land Cruiser 150” įveikė pirmuosius savo kilometrus ir jau leido suprasti, jog kone dešimtis tūkstančių kilometrų Pietų Amerikoje bus įveikti patogiai ir užtikrintai.  Kartu su Benedikto Vanago ekipažu techninės komisijos procedūras įveikė ir kitų lietuvių „Agrorodeo“ bei „CRAFT Bearings“ komandos. Šis momentas žymi esminių darbų pabaigą visų lietuviškų ekipažų pasiruošimo procese ir atveria progą pradėti išsamiau gilintis į laukiantį iššūkį. Nemaža dalis artėjančių metų maratono trasos yra naudota praeityje, tad sėkmingos jau sukauptos patirties studijos lems strateginį pranašumą pirmųjų dienų metu. Būtent pastarąsias varžybų organizatoriai įvardino kaip sudėtingiausias, tad atsakingas šturmanų darbas lems tikrai daug. Sausio 6-ąją startuosiantis maratonas bus keturiasdešimtasis istorijoje ir dešimtasis Pietų Amerikoje.