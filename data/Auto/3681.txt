Liko du mėnesiai, iki kada turi būti pabaigtas ruošti šalia vadinamojo ligoninių miestelių įrengtos „Park&Ride“ aikštelės pavertimo moderniu transporto jungčių mazgu projektas. Klaipėdos savivaldybės Saugaus eismo komisijoje (SEK) aptariant paskutinius projektuotojų pasiūlymus pasigirdo kategoriškas Visuomenės sveikatos centro (VSC) atstovų balsas – jie pareiškė nepritarsiantys aikštelės plėtrai. Motyvas – esą naujasis mazgas iš ligoninių atims dalį jų teritorijų. Tiesa, šis plotas – vos pastebimas. Tiek miesto Savivaldybės atstovai, tiek transportininkai bandė paaiškinti, kad šis projektas miestui gyvybiškai svarbus, maža to – jis ir skirtas būtent sveikesnei aplinkai užtikrinti. „Šio transporto jungčių mazgo tikslas – sumažinti į centrą važiuojančių ir orą teršiančių automobilių skaičių. Taip būtų daromas mažesnis poveikis aplinkai“, – bandė aiškinti vicemeras Artūras Šulcas. Be to, pasak jo, šalia įsikūrusių ligoninių – Klaipėdos universitetinės ir Jūrininkų – vadovai naujojo objekto atsiradimui pritarė, jie jo esą laukiantys „su džiaugsmu“. „Jūs geriau pažiūrėkite, kiek lengvųjų automobilių, kuriais atvažiuoja ir pacientai, ir patys medikai, stovi visai po pat ligoninių langais“, – visuomenės sveikatos sergėtojus ragino ir kiti posėdžio dalyviai. Nepaisydama šių argumentų, posėdyje dalyvavusi VSC atstovė užsispyrė. „Nepritarsiu jokiais būdais. Jūs sugrūdate autobusus į ligoninių teritorijas“, – pareiškė ji. Savivaldybės Urbanistinės plėtros departamento direktorius Kastytis Macijauskas projekto rengėjus ragino atsižvelgti į kitą dalyką – susisiekimą tarp pačių ligoninių ir jų padalinių. „Reikia į tai žiūrėti kompleksiškai. Dabar judėjimas toje vietoje nėra patogus, todėl įrengiant tą transporto mazgą svarbu nepamiršti užtikrinti susisiekimo tarp tų dviejų įstaigų“, – teigė jis. Dauguma SEK narių, projektuotojų paprašę atkreipti dėmesį į K. Macijausko pastebėjimus, pritarė projektui. Remiantis juo, dabartinė „Park &Ride“ aikštelė kiek sumažės, tačiau šalia jos atsiras greitojo keleivių išleidimo, užsienyje įvardijamo principu „Kiss&Ride“ (liet. „pabučiuok ir važiuok“), vieta. Visuomeniniam transportui čia bus įrengti dengti keleivių išlaipinimo ir įsodinimo peronai, eismui netrukdanti savo grafiko laukiančių autobusų stovėjimo vieta. Keleivių patogumui atsiras ir nedideli pastatėliai, kuriuose bus galima įsigyti popierinių ar elektroninių bilietų, nusipirkti kavos ir pan. Taip pat čia bus dviračių saugojimo kameros, elektromobilių įkrovimo vieta. Žadama, kad į ligonines skubantiems Greitosios medicinos pagalbos automobiliams naujoji infrastruktūra papildomų sunkumų nesukels. Turėtų pagerėti ir eismo sąlygos Liepojos gatvėje – ties moderniuoju transporto jungčių mazgu bus įrengtos lėtėjimo ir greitėjimo juostos, todėl į šią vietą sukantis ar išvažiuojantis transportas netrukdys vairuotojams, judantiems gatve miesto centro link.