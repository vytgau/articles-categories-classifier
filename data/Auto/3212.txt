„Anksčiau motociklininkai savo motociklus palikdavo arba automobiliams skirtose vietose, arba draudžiamose vietose. Todėl dar pernai išskyrėme vietas tvarkingam motociklų statymui, ir jas iškart pamėgo motociklų entuziastai“, – pranešime cituojama savivaldybės įmonės „Susisiekimo paslaugos“ direktorė Modesta Gusarovienė. Motociklams skirtos stovėjimo vietos įrengtos ir pažymėtos šiose Vilniaus erdvėse: Upės g. 6, Barboros Radvilaitės g. 6, aikštėje šalia M. Daukšos g., M. K. Čiurlionio g., šalia apžvalgos aikštelės Subačiaus g., Lukiškių aikštės prieigose ir greta Subačiaus–Strazdelio g. sankryžos. Stovėjimo vietos įrengtos prie lankytinų objektų ir neišnaudotuose laisvuose plotuose, įrengiant ir specialius stulpelius tarp paženklintų stovėjimo vietų, kad jose nebūtų statomi automobiliai.  Motociklininkai šiose vietose savo transporto priemones gali statyti nemokamai. Vietinę rinkliavą privaloma susimokėti tiems motociklininkams, kurie naudojasi įprastomis, automobiliams skirtomis mokamomis stovėjimo vietomis.  „Norime pasidžiaugti, kad stovėjimo vietos parinktos tikrai gerai – patogu jas pasiekti, jas galima rasti gražiose sostinės vietose, ir automobiliai neužstato motociklų. Jomis džiaugiasi ir motociklais keliaujantys užsienio turistai“, – pastebi asociacijos Lietuvos motociklistų klubas (LMK) prezidentas Mantas Televičius.  M. Televičius taip pat atkreipia dėmesį ir į eismo saugumą šiltuoju metu laiku – pasak jo, nesvarbu, kokia transporto priemone keliaujama, visuomet būtina elgtis atsakingai ir mandagiai tiek savo, tiek ir kitų eismo dalyvių atžvilgiu.  „Tik atsakingas ir mandagus elgesys užkirs kelią skaudžioms nelaimėms. Tai galioja ir parkuojantis – statyk savo transporto priemonę taip, kad ji netrukdytų kitoms, greta stovinčioms transporto priemonėms“, – sako LMK prezidentas.