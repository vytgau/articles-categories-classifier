Paskutinė diena prieš jubiliejinio 40-tojo Dakaro maratono startą Benediktui Vanagui su bendražygiais prasidėjo ankstų rytą bendrais pusryčiais ir kelione į bivuaką. Komandos draugai gerai žino reiklų lenktynininko požiūrį į punktualumą, o per pastarąsias kelias dienas Limoje turėjo progos pažinti ir chaotiško vietinio eismo ypatumus. Taigi, siekiant išvengti rytinių spūsčių, nuspręsta darbus pradėti anksčiau, mat penktadienį buvo numatyta administracinė ir techninė patikros. „Prieš mano pirmąjį Dakarą visi sakė, kad administracinė patikra yra kažkas baisaus, trunka penkias ar bent tris valandas, sukelia daug problemų. Šįkart mes viską susitvarkėme per pusantros valandos – sklandžiai ir be jokių keblumų. Organizatoriai dirba labai paslaugiai, tad nėra jokių bėdų“, – kalbėjo šturmanas iš Lenkijos Sebastianas Rozwadowskis. Pasak jo, administracinė patikra – šturmano pareiga. Tam reikia paruošti nemažai dokumentų ir papildomų duomenų, kad pavyktų sklandžiai surinkti kelias dešimtis parašų. Šio darbo uoliai imasi pats S. Rozwadowskis, o jam pritaria ir ekipažo kolega B. Vanagas: „Administracinės patikros salė – tai savotiška šturmanų meka. Anksčiau šias prosedūras tvarkydavausi ir pats, bet dabar viską puikiai atlieka Sebastianas. Pasitikiu juo, nes tai – tikras savo srities profesionalas.“  Tuo metu Benediktas turėjo progos pabendrauti su autosporto pasaulyje gerai žinomomis asmenybėmis – buvusiu nuolatiniu Pasaulio ralio čempionatų lyderiu Miko Hirvonenu, septynis kartus Dakarą su sunkvežimiu laimėjusiu Vladimiru Čaginu ir kitais. Netrukus ekipažo narių riešus apjuosė ryškios juostelės su mikroschemomis. Tai organizatorių suteikiamas skiriamasis ženklas dalyviams idenfikuoti. Nepraėjus nė valandai po administracinių procedūrų B. Vanagas jau džiaugėsi puikiais techninės patikros rezultatais. „Toyota Hilux Gazoo Racing“ automobiliui nenustatyta jokių trūkumų – jis pripažintas tinkamu startuoti vienose sunkiausių pasaulio lenktynių. Nepraėjus nė valandai „juodasis vanagas“ jau riedėjo per pakylą ir stojo į vadinamąjį Parc ferme. Tai uždara teritorija, kurioje niekam neleidžiama artintis prie technikos. Dalyviai į automobilius sės tik prieš pat startą. B. Vanagas ir S. Rozwadowskis per tradicinę starto arką turėtų riedėti šeštadienį 17.52 val. Lietuvos laiku. Tiesa, šventėms neabejingi perujiečiai dar iki starto kelias dienas linksminosi Limos Pentagono teritorijoje, į kurią šeštadienį ryte sugužės daugiatūkstantinė Dakaro aistruolių minia. Būtent Peru sostinėje Limoje savo Dakaro odisėją pradėjęs B. Vanagas sako po penkerių metų čia sugrįžtantis su nauja patirtimi ir gerokai ramesnis. Jis nori greičiau sulaukti starto akimirkos, kuriai buvo atkakliai ruoštasi ištisus metus. 2013-aisiais daug jėgų pareikalavęs ir tik didžiulės valios dėka baigtas pirmasis Dakaras B. Vanagui davė supratimą, kad beatodairiškas ar net perdėtas pasitikėjimas savo jėgomis prie gero nepriveda. Dabar lenktynininkas sako kitaip suprantantis kovos sąvoką, todėl ir nusiteikimas jai gerokai pasikeitęs. Jis išskiria tris vertybes, kuriomis žada apsišarvuoti startuodamas savo šeštajame Dakare: kompetencija, drausmė ir išmintis.