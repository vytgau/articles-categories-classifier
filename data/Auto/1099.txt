Praėjęs sezonas – turiningas Praėjęs 2017 metų 4x4 automobilių sporto šakos sezonas maloniai nudžiugino gausiu dalyvių susidomėjimu ir įsitraukimu, kurį nulėmė didesnis šios sporto šakos viešinimas bei nuolatinis organizatorių dėmesys sportininkams. LASF 4x4 komiteto pirmininkas V. Paškevičius teigia, kad prieš trejus metus išsikeltas 4x4 bendruomenės tikslas atgaivinti šią autosporto šaką kol kas vyksta 100 proc. pagal planą. „Šių metų sezone 4x4 serijoje turėjome du čempionatus – pravažumo ir „Rally Raid“. Čempionatai buvo gana sudėtingi ir sunkūs, tačiau džiugu, kad dalyvių įsitraukimo juose netrūko. Pravažumo čempionato etapai vyko ir kaimyninės Latvijos teritorijoje, taip pat paskutiniame etape pravažumo čempionato metu vyko Šiaurės Europos šalių čempionato paskutinysis etapas – tai išties didina 4x4 sporto šakos žinomumą ir profesionalumą. Tobulėja ir patys sportininkai bei technika“, – pasakoja V. Paškevičius. LASF 4x4 komiteto pirmininkas išskiria ir aukštus sportininkų pasiekimus. „Sportininkai dalyvavo Latvijos bei NEZ čempionatuose ir tapo Čempionais TR1 kategorijose. Pasirodėme „Ladoga Trophy“ – viename sudėtingiausių pasaulio maratonų, kuris vyksta 8 dienas. Jame LASF 4x4 sportininkas Nerijus Gurklys nuo savo varžovų atsiplėšė net 7 valandas ir laimėjo antrus metus iš eilės PROTO klasėje (galingiausių visureigių klasė) – tai didelis pasiekimas garsinant Lietuvos vardą. Lyginant su praėjusiais sezonais galima drąsiai teigti, kad 4x4 sporto šaka auga. Vien sezono uždarymo šventėje, kurioje apdovanoti čempionai, atvyko 90 žmonių – tai visiškas šios sporto šakos rekordas. Sezonas buvo tikrai geras ir turiningas“, – džiaugiasi LASF 4x4 komiteto pirmininkas. 2018 metų sezone tikisi išvysti ir Dakaro lenktynininkus V. Paškevičius pasakoja, kad 4x4 automobilių sporto šaka išsiskiria tuo, kad turi du skirtingus čempionatus. Pravažumo čempionatas kitoks tuo, kad per paruoštas trasas gali važiuoti tik specialiai tam skirta mašina. Visureigiuose sėdintiems sportininkams tenka įveikti trasas pilnas vandens, kurių gylis būna net iki metro aštuoniasdešimties centimetrų. O „Rally Raid“ galima vadinti lietuviškuoju Dakaru – visur smėlis, įkalnės, tramplinai, šuoliai su dvi tonas sveriančiais visureigiais. Taip pat 4x4 – ekonomiška sporto šaka. „4x4 išsiskiria iš kitų autosporto šakų ir labai smagu, kad vis daugiau žmonių tai pastebi. Šie metai buvo įsimintini, tad tikimės, kad 2018 metais šią tradiciją tęsime – auginsime savo bendruomenę. Tikimės suburti kuo didesnį dalyvių skaičių varžybose. Varžybų organizatoriams linkime dar aukščiau užkelti kartelę ir ruošti vis įdomesnes bei labiau intriguojančias varžybas, o sportininkams – puikių rezultatų ne tik Lietuvoje, bet ir įsimintinų startų užsienyje. Galbūt kitą sezoną ir „dakaristus“ pavyks į varžybas pasikviesti bei pamatyti jų techniką. Tikslų turime daug ir esame pasiryžę juos sėkmingai vykdyti“, – ateinančio sezono planais dalinosi V. Paškevičius.