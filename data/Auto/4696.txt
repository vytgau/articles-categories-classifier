„Ford“ Aplinkos tyrimų centre aplink pasaulį galima apkeliauti vos per kelias valandas. Modernūs įrenginiai nuo šiol padės koncerno inžinieriams stebėti automobilių ištvermę esant aukštai ar žemai oro temperatūrai, aukštam oro slėgiui, pučiant stipriam vėjui, siaučiant sniego pūgai. Fabrike galima imituoti orų sąlygas, kokias gali sukurti laki žmogaus vaizduotė: aukščiausios viršukalnės, dykumos, tropikų džiunglės ar Arkties ledynai. Į aukščiausią Vakarų Europos viršukalnę Monblaną šio įrenginio pagalba automobilis gali „užvažiuoti“ vos per 17 minučių. Realiomis sąlygomis to padaryti būtų neįmanoma. Aplinkos tyrimų centras užima 5500 kvadratinių metrų plotą. Jame yra du vėjo tuneliai, aukštos įtampos laboratorija, keturi šaldytuvai-kameros, kuriose bus atliekami ir drėgmės bandymai. Daugybę milijonų eurų kainavęs tyrimų centras yra pažangiausias ir kol kas vienintelis toks pasaulyje. Jis gali imituoti daugiau nei 5200 metrų aukštį, 55 laipsnių Celsijaus karštį, stingdantį 40 laipsnių Celsijaus šaltį, koks būna Sibire, o taip pat – 95 proc. oro drėgnumo rūką. „Orų fabrikas“ ims veikti jau kitąmet. Inžinieriai čia vienu metu galės testuoti devynias skirtingas transporto priemones. Bus tikrinama: komfortas, saugumas, įvairių sistemų veikla – elektros, stabdžių, oro kondicionavimo – stebima, kaip veikia automobilis, tempiantis svorį. Šiuos savotiškus oro sąlygų kliūčių ruožus turės įveikti visi koncerno modeliai, neišskiriant ir „Focus RS“, „Focus ST“ ir „Ford Mustang“. Ir, žinoma, bus tikrinama kaip įvairiomis oro sąlygomis veikia automobiliai tiek su priekinių, tiek su galinių, tiek su visų varančių ratų sistemomis. Šis orų fabrikas puikiai papildo „Ford“ automobilių bandymų poligoną, įsikūrusį Belgijoje, Lomelyje. Pastarojoje bandymų trasoje iki šiol buvo testuojami automobiliai veikiant juos šoniniu vėju, sūriu vandeniu bei purvu. „Ford“ automobilių ištvermė tikrinama ir realiomis sąlygomis. Jie „pasmerkiami“ 5,5 mln. kilometrų distancijai, kuri veda per Mohavės dykumą (JAV), Arkties ratą, Grossglockner aukščio bandymų ruožą Austrijos Alpėse.