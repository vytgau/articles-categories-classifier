Priežastys – už uždarų durų Nors B. Vanagas dabar nuolat patenka į geriausiųjų dvidešimtuką, esmės tai nekeičia – nuo lyderio ekipažas atsilieka daugiau nei 39 valandas (iš jų – 24 valandos skirtos baudos). Tačiau pilotas nesigręžioja atgal. „Dėmesį ir energiją dabar reikia skirti tam, ką gali pakeisti. Mes žinome, kokios buvo mūsų klaidos, ką mes padarėme neteisingai. Laiko neatsuksime. Šis greitis, kuriuo mes dabar važiuojame, mums yra komfortiškas, mes juo galime važiuoti. Manau, kad mes galime važiuoti ir dar greičiau, jei labai reikėtų. Tiesiog šis Dakaras nebuvo sėkmingas, bet lygiai aš taip pat teigiu, kad sėkmė yra lygi pasiruošimui. Sakydamas, kad Dakaras yra nesėkmingas, aš suprantu, kad kažkurioje vietoje mes nepadarėme namų darbų“, – neslepia B. Vanagas. Tiesa, į detales sportininkas leistis neketina – kaip ir šeimoje, taip ir komandoje kai kurie dalykai lieka už uždarų durų. „Yra tam tikrų dalykų, kuriuos aš norėčiau palikti komandos viduje. Mes esame padarę keletą apmaudžių klaidų, kurias patys viduje ir išsiaiškinsime. Pagrindiniai dalykai yra tai, kad vairuotojas yra labai greitas ir keliais kilometrais per greitas. Klaida buvo kritimas per kopą. Mes matėme įrašą ir aš savęs labai nekaltinu – mes su Sebu labai nustebome, kad taip atsitiko. Kai nukritome nuo skardžio tai iš esmės nukritome jau kai stovėjome. Ten nebuvo jokio greičio, o dulkės yra labai pavojingas dalykas. Toliau turėjome bėdų su dviem pusašiais, turėjome bėdų su degalų baku. Jei nebūtų pusašių problemos, mes nebūtume turėję 24 valandų baudos ir, manau, tada situacija būtų visiškai kitokia. Bet mes turime štai tokią situaciją ir toliau dirbame savo darbą“, – pokalbyje su DELFI konstatuoja B. Vanagas. Sulaukė pastabų B. Vanagas viename iš interviu pareiškė, kad „šių metų Dakaras“ jau nurašytas. Panašu, kad ši frazė ne itin patiko jo komandos nariams. „Tai pasakęs aš gavau pastabų iš komandos ir pamąsčiau, kad Dakaro negalima nurašyti. Dakaras yra kaip ir gyvenimas – jis negali nenusisekti. Jis tiesiog toks yra. Pažiūrėkite, šiais metais kiek pilotų su puikiu palaikymu turi vienokių ar kitokių problemų. Tiesiog šis Dakaras yra toks. Ar jis labai įtakoja mūsų psichologinę pusiausvyrą? Ne. Esame patyrę daug įvairių situacijų, kai nebuvo lengva. Bet mes žiūrime į priekį, dėliojame žingsnius ir judame tolyn“, – DELFI dešimtojo etapo išvakarėse teigė B. Vanagas. Tie, kas atidžiai seka B. Vanago komentarus galbūt pastebėjo, kad pastaruoju metu pilotas kur kas atviriau kalba apie savo paties klaidas. „Nepripažinti savo klaidų gali tik silpni žmonės. Pripažinti, kad kažką padarei ne taip, yra tavo stiprybė. Taip gali nutikti. Žinote tą posakį, kad neklysta tie, kurie nieko nedaro. Kvaila daryti tą pačią klaidą antrą kartą. Taip, tai būtų kvailystė. Bet pirmas grėblys yra tavo nuosavas ir iš svetimų klaidų nesimokome – mokomės iš savų“, – sako B. Vanagas. Likus penkiems etapams iki Dakaro ralio pabaigos B. Vanagas žengia 38-oje vietoje.