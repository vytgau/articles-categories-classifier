Vienoje socialinio tinklo „facebook“ elektromobilių vairuotojų grupėje kilo nepasitenkinimo banga. Elektromobilių savininkai teigia esą skriaudžiami, nes jiems skirtomis lengvatomis taip pat jau gali naudotis hibridinių automobilių vairuotojai. Tuo netruko pasinaudoti prabangių automobilių savininkai. Gatvėse jau pasirodė pirmieji šiais numeriais pažymėti prašmatnūs visureigiai. Juos išvydę tikrųjų elektromobilių entuziastai neslėpė nerimo, kad dėl pernelyg didelio išskirtines teises mieste turinčio transporto priemonių skaičiaus lengvatos galiausiai bus panaikintos visiems. O jos ne tokios ir menkos: elektromobiliais galima ne tik važinėti kai kuriomis A raide pažymėtomis gatvių juostomis, bet ir nemokamai juos statyti savivaldybei priklausančiose vietose. Du viename Lietuvos elektromobilių valdybos pirmininkas Laurynas Jokužis šioje situacijoje neįžvelgia problemos. Anaiptol, pasak jo, tokios naujovės turėtų paskatinti pirkti hibridinius pakraunamus iš išorės automobilius, nes tai ne tik suteikia privilegijų, bet ir prisideda prie taršos mažinimo. „Mes tokias naujoves vertiname tikrai palankiai. Savo iniciatyva siūlėme šią idėją. Hibridiniai, iš išorės įkraunami automobiliai miesto gatvėse naudoja elektros energiją, o užmiesčio keliuose persijungia į vidaus degimo variklį. Tokie automobiliai ekonomiškai yra pranašesni už elektromobilius, o ekologiškai – geresni už dyzelį naudojančias transporto priemones“, – teigia specialistas. Pasak jo, beveik visi elektromobilius vairuojantys žmonės turi po kelis automobilius, o tai nėra ypatingai praktiška. „Aš asmeniškai nepažįstu nei vieno elektromobilio savininko, kuris neturėtų ir dar vieno automobilio, skirto kelionėms užmiesčiu. Galima sakyti, kad hibdrinis, iš išorės įkraunamas automobilis yra „du zuikiai, vienu šūviu“. Taip, jų kainos yra didesnės, bet vairuotojai vis dažniau pagalvoja apie teikiamą naudą ir ekonomiškumą“, – sako L. Jokužis. Elektromobilio sąvoką apibrėžia ES Europos Sąjunga (ES), skatindama ekologiškų ir mažiau taršių transporto priemonių plėtrą visoje Bendrijoje, išleido direktyvą, kurią privalo įgyvendinti visos šalys narės. Vienas iš svarbiausių šios direktyvos tikslų, kad visoje Europoje elektromobilio sąvoka būtų suprantama vienodai, o šių transporto priemonių vystymo politika būtų darni ir efektyvi. Direktyvoje dėl alternatyviųjų degalų infrastruktūros diegimo elektromobilio sąvoka apima ir hibridinius (elektrinius) automobilius įkraunamus iš išorės. Tokia pati nuostata 2017 m. įtvirtinta ir LR atsinaujinančių išteklių energetikos įstatyme. Taigi, VRM ir VĮ „Regitra“ paprasčiausiai atnaujino teisinę bazę pagal privalomą ES šalims direktyvą. Dėl šios priežasties nuo šių metų balandžio 3 dienos tiek tik elektra varomiems, tiek hibridiniams pakraunamiems iš išorės automobiliams yra išduodami specialūs numerio ženklai. Kam ir kada išduodami E serijos numeriai? Nuo balandžio 1 d. keitėsi elektromobilių numerio ženklų sudarymo tvarka. Iki šiol jie buvo ženklinami su priekyje esančiu EV raidžių deriniu, tačiau atsižvelgiant į didėjantį šių automobilių skaičių bei poreikį plėsti numerio ženklų derinių kombinacijas, netrukus bus pradėta naudoti tik E raidė ir bet kuri kita abėcėlės tvarka einanti raidė. Tokiais išskirtiniais numeriais žymimi ir hibridiniai automobiliai įkraunami iš išorės. Klientų pageidavimu, E serijos numeriai gali būti išduodami toms transporto priemonėms, kuriose yra sumontuota jėgos pavara, turinti bent vieną ne išorinį elektros energijos keitiklį su elektrine įkraunamąja energijos kaupimo sistema, kurią galima įkrauti iš išorės. Jei automobilis jau buvo registruotas Lietuvoje, tai „Regitros“ specialistai reikiamą informaciją matys savo duomenų bazėje. Tačiau, jei transporto priemonė mūsų šalyje registruojama pirmą kartą, tuomet reikės pateikti jos kilmės arba patvirtinimo dokumentus, kuriuose nurodyti duomenys apie iš išorės įkraunamo hibridinio (elektrinio) automobilio įrangą. Minėti dokumentai bus reikalingi norint gauti E serijos numerius. Lietuvos automobilių parko tendencijos „Regitra“, analizuodama registruotų automobilių statistiką, pastebi, jog didžiąją Lietuvos automobilių parko dalį sudaro dyzeliniai automobiliai. Tai yra labiausiai aplinką teršianti degalų rūšis. Dėl šios priežasties Energetikos ministerija iki 2030 metų tikisi sumažinti įprastiniu kuru varomų automobilių naudojimą, o iki 2050 metų – jų visiškai atsisakyti. Šiuo metu Lietuvoje užregistruota beveik milijonas dyzelinių automobilių, kai tuo tarpu benzinu varomų tris kartus mažiau – virš 300 tūkst. Kalbant apie mažiau taršias transporto priemones, balandžio 24 d. duomenimis, Lietuvoje iš viso yra įregistruoti 737 tik elektra varomi lengvieji automobiliai, tačiau specialieji E serijos numeriai yra išduoti 623 transporto priemonėms. Tuo tarpu hibridinių automobilių įkraunamų iš išorės iš viso šiuo metu užregistruota iki 1,5 tūkst., o specialieji E serijos numeriai išduoti 106 transporto priemonėms. Pavyzdžiui, Jungtinėje Karalystėje 2017 m. pirmą kartą buvo užregistruota daugiau nei 53 tūkst. mažai teršiančių transporto priemonių. Lyginant su 2016 m. jų skaičius išaugo net 27 proc., o apskritai tai sudarė 1,7 proc. visų naujų automobilių. Toks šuolis yra siejamas su tuo, jog į statistiką buvo įtraukti elektromobiliai įkraunami iš išorės. Lengvatas nustato savivaldybės Privilegijas arba lengvatas mažiau taršiems automobiliams nustato kiekviena savivaldybė atskirai. Tokios priemonės kaip važiavimas A juosta arba nuolaidos parkuojant automobilius mieste yra skirtos aplinkai draugiškų transporto priemonių plėtrai. Elektromobiliai pasižymi gerokai mažesniu išmetamųjų dalelių kiekiu, o tai yra itin svarbu didiesiems miestams, nes susidarius transporto kamščiams, elektromobiliai naudoja elektros energiją ir taip mažina oro bei garso užterštumą konkrečioje vietoje. Taip pat svarbu pastebėti, jog šių transporto priemonių eksploatavimas yra gerokai efektyvesnis ir pigesnis, nes juos galima įkrauti namų sąlygomis bei pamiršti tepalų, filtrų ar aušinimo skysčio keitimą. Kaip ir buvo minėta, Lietuvoje stipriai dominuoja labiausiai taršūs – dyzeliniai automobiliai, taigi itin svarbu, jog visos institucijos susitelktų ir kompleksiškai įvairiomis priemonėmis padėtų piliečiams įsigyti ekologiškus arba mažiau taršius automobilius. Būtina kalbėti apie elektromobilių įkrovimo stotelių infrastruktūros plėtrą, finansines lengvatas įsigyjant šias transporto priemones bei kitas privilegijas. „Regitra“, matydama niūrias automobilių parko tendencijas, nuo balandžio 3 d. atpigino elektromobiliams skirtus numerio ženklus ir nuo šiol jie kainuoja nebe 15,06 Eur, o 7,20 Eur. Kaip buvo minėta aukščiau, šio išskirtinio tipo numeriai yra išduodami ne tik elektromobiliams, tačiau ir iš išorės įkraunamiems automobiliams.