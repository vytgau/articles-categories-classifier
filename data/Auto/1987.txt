„Dalis gedimų pašalinta, pavyzdžiui, transporto priemonių registracijos sutrikimai. Tai dabar likusi viena problema, kad negalime atiduoti vairuotojų pažymėjimų, nepriimame paraiškų“, – sakė ji. Jos duomenimis, per dieną pažymėjimus vidutiniškai užsisako apie 800 vairuotojų. Registrų centro atstovė Kristina Petrošienė savo ruožtu patvirtino, kad dėl Vidaus reikalų ministerijos (VRM) serverių gedimo kurį laiką antradienį neveikė ir Gyventojų registras. „Gyventojų registras buvo užstrigęs dėl fizinio gedimo Vidaus reikalų ministerijos serveriuose, kur mūsų registras „guli“. Dabar jau ta problema yra išspręsta“, – sakė K.Petrošienė. „Regitros“ atstovai tikisi, kad visi registrai bus sutaisyti antradienį. VRM teigimu, gedimai susiję su elektros tiekimo sutrikimais.