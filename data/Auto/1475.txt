Todėl šių plovyklų lankytojai turi žinoti keletą dalykų, kad plovimas nesibaigtų nuostoliais. Temperatūra Prieš vykstant maudyti savo automobilio, svarbu pažiūrėti į termometrą. „Automobilį reikėtų plauti, kai oro temperatūra yra ne žemesnė nei -5 laipsniai. Jei temperatūra žemesnė, savitarnos plovykloje automobilio plauti jau nepatartina. Tada vanduo greičiau šąla, nespėja nubėgti ir automobilis gali apšalti“, – teigia UAB „Plaunu pats“ plėtros vadovas Arvydas Budrikis. Dar vienas patarimas – nuplovus mašiną neskubėti su ja išsiskirti. „Nuplovus automobilį būtų gerai jo iš karto nestatyti į parkingą. Pakankamai naudinga dar 15-20 minučių pavažinėti. Tada iš vidaus sklindanti šiluma pradžiovina durų tarpines ir jos neprišąla. Žinoma, geriausia automobilį statyti į garažą, tačiau ne visi tokią galimybę turi“, – sako A. Budrikis. Vasarą tik kai kurios plovyklų programos veikia naudodamos karštą vandenį. Žiemą situacija kitokia. „Žiemą visose mūsų plovyklose naudojamas karštas vanduo. Tai reikalinga tam, kad jis nespėtų užšalti ir nubėgtų. Vasarą karštas vanduo naudojamas tik toje programoje, kurioje naudojamas šampūnas. Kad šampūnas geriau suveiktų, reikalingas karštas vanduo. Dėl to pagrindinis plovimas vasarą vyksta su karštu vandeniu. Žiemą karštas vanduo naudojamas visose programose. Tuomet mašina lengviau nusiplauna nuo sniego, ledo ir taip greitai neapšąla. Tai mums papildomi kaštai, tačiau nuo to geriau klientams“, – sako A. Budrikis. Saugus spaudimas Plaunant automobilį į durų spyneles gali patekti vanduo, kuris esant neigiamai temperatūrai gali užšalti ir pridaryti nepatogumų. „Naudinga įpurkšti specialaus skysčio, kuris neleidžia užšalti vandeniui spynelėse. Žiemą nėra blogai automobilį plauti užvestu varikliu, nes iš jo sklinda šiluma. Be to, jei naudojate šepetį, prieš naudojimą jį būtina išplauti. Reikia žiūrėti, kad šepetys nebūtų apšalęs“, – pataria A. Budrikis. Neretai mažiau patyrusiems vairuotojams kyla klausimas, ar galima plauti automobilį užvestu varikliu. Kai kurie vairuotojai baiminasi, kad aukšto slėgio vanduo nepatektų į variklį ar kitas vandeniui jautrias sistemas. „Tai yra neįmanoma. Plovyklose naudojamos technikos vandens slėgis yra 100 barų. Slėgį galima padaryti ir didesnį, tuomet ir mašina geriau nusiplautų, bet dėl saugumo reikalavimų mes slėgio didesnio nedarome, kad žmogus nesugadintų savo automobilio. Jei slėgis būtų 150 barų ar dar daugiau, žinoma, kad būtų įmanoma automobilį sugadinti. Tada reikia išlaikyti tinkamą atstumą, o per arti priėjus galima sulaužyti tam tikras detales“, – sako A. Budrikis. Dušas – vieną kartą per savaitę Pasak UAB „Švaros broliai“ Automobilių švaros departamento direktoriaus Naurimo Gringio, automobilio kėbulas kiekvieną žiemos dieną patiria druskos ir drėgmės išbandymus. Specialistas teigia, kad kassavaitinis plovimas – būtina priemonė kovojant prieš kėbulą žalojančias rūdis. Vienas iš būdų greitai automobilio priežiūrai – savitarnos plovyklos. Tiesa, norint tinkamai savarankiškai nuplaukti automobilį ir išvengti nepatogumų, reikėtų žinoti keletą priežiūros subtilybių. „Prieš automobilio plovimą rekomenduojame pasitikslinti, ar savitarnos plovykloje naudojamas karštas vanduo. Plaunant automobilį šaltu vandeniu žiemą – automobilio kėbulas iš karto apledėja. Karštas vanduo ne taip greitai sušąla, todėl didesnė dalis vandens nubėga, nugaruoja nuo kėbulo. Jis taip pat lengviau pašalina sniego ir ledo likučius, – sako N. Gringis. Specialistas teigia, kad šaltuoju metų laiku automobilio plovimui bekontaktėse savitarnos plovyklose pakanka naudoti tris programas: automobilio plovimą su karštu vandeniu ir mikrogranulėmis, padengimą karštu vašku bei nuskalavimą atbulinės osmozės būdu išvalytu vandeniu. „Švaros brolių“ atstovo teigimu, nusiplovus automobilį lauke esant žemai temperatūrai, reikia bent keletui minučių atidaryti viską, kur galima rasti gumos apvadus: automobilio dureles, bagažinę, liuką. Per šį laiką dalis vandens nugaruos, o kita dalis – suledės ant gumų, tačiau tai nesukels papildomų problemų, nes guminės detalės neprišals viena prie kitos. „Dalyje savitarnos plovyklų įrengėme nemokamus suspausto oro pistoletus. Įprastai klientai juos naudoja nešvarumų išpūtimui iš sunkiai prieinamų vietų automobilio viduje, tačiau žiemą šiuos įrenginius galima panaudoti ir vandens likučių išpūtimui iš apsauginių durelių bei bagažinės gumų. Sausas skudurėlis taip pat pagelbės siekiant visiškai nuvalyti vandenį nuo gumų“, – aiškina N. Gringis.