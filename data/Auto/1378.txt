Tankiai apgyventas Singapūras tikisi, kad autonominio važiavimo technologijos padės pagerinti susisiekimą šalyje, kur juntamas žemės trūkumas. „Autonominės transporto priemonės turėtų iš esmės pagerinti galimybes naudotis mūsų viešojo transporto sistema, ypač pagyvenusiems žmonėms, šeimoms su mažais vaikais, asmenims, turintiems judėjimo sutrikimų“, - sakė šalies transporto ministras Khawas Boonas Wanas. Autonominiai autobusai turėtų papildyti vairuojamų autobusų paslaugas ir iš pradžių jie kursuotų tik ne piko valandomis. Singapūre eismo spūstys kol kas mažesnės nei kituose Pietryčių Azijos miestuose visų pirma dėl kelių naudojimosi apmokestinimo, taip pat dėl vyriausybės vykdomos politikos, kuria siekiama skatinti viešąjį transportą. Singapūras tapo viena brangiausių pasaulyje vietų turėti automobilį. Be to, šis miestas-valstybė tikisi tapti autonominio važiavimo technologijų lydere.