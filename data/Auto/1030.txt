Kaip praneša Automobilių gamintojų ir prekeivių asociacija (SMMT), naujai registruotų automobilių skaičius šalyje praėjusiais metais sudarė apie 2,5 mln. automobilių, arba 5,7 proc. mažiau nei 2016 metais, tuo tarpu dyzelinių lengvųjų automobilių pardavimai sumažėjo 17,1 proc., nes paklausą nusmukdė didesni mokesčiai ir susirūpinimas dėl taršos. Naujų automobilių išmetamas CO2 kiekis per metus padidėjo pirmą kartą per 20 metų – 0,8 proc. SMMT vadovas Mike'as Hawesas pažymėjo, kad pagrindinė to priežastis buvo sumažėję dyzelinių automobilių pardavimai ir kad, siekiant klimato kaitos tikslų, naujausios netaršios transporto priemonės yra „gyvybiškai svarbios“. SMMT vadovo nuomone, automobilių pardavimai šįmet turėtų sumažėti; jo prognozėmis, šis rodiklis turėtų smukti 5-7 proc. Anot M. Haweso, pardavimų mažėjimą paskatino smunkantis verslas ir vartotojų pasitikėjimas, tačiau kartu pareigūnas nurodė, kad ankstesnius dvejus metus buvo registruoti rekordiniai pardavimai. „Naujausius duomenis reikia vertinti atitinkamame kontekste. Praėjusieji metai buvo vis dar treti geriausi metai per dešimtmetį ir šešti geriausi per visą istoriją“, – pridūrė jis.