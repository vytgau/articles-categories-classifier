Ugnis įsiplieskė apie 9 valandą Lietuvos laiku laboratorijoje bei baterijų sandėlyje ir persimetė į netoliese esančias kontoros patalpas. Tarnautojai paliko savo darbo vietas dėl tirštų nuodingų dūmų. Niekas iš jų nenukentėjo. Incidento vietoje dirba apie 40 ugniagesių. 12 valandą gelbėtojai pranešė, kad padėtis kontroliuojama, bet gaisro likvidavimo darbai truks visą dieną. „Dūmai nuodingi, todėl mes paraginome visus apylinkių gyventojus uždaryti langus ir duris“, – sakė žurnalistams gelbėjimo tarnybos atstovė Annika Boberg. Tai jau antras panašus incidentas „Volvo“ įmonėje Geteborge pastaruoju metu. Vasario mėnesį kompanijos „Saugumo per susidūrimus“ centre taip pat kilo didelis gaisras. Žmonės per jį nenukentėjo.