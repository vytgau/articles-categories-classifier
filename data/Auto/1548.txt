Visos Lietuvos tiltų priežiūrą atliekančios Kelių ir transporto tyrimų instituto tiltų tyrimų skyriaus viršininkas Laimonas Krašauskas papasakojo kaip vyksta tiltų bandymo darbai. „Šis tiltas buvo pastatytas 1964 m. ir iškart po to buvo išbandytas. Dabar tiltui daugiau nei 50 m. todėl yra svarbu nustatyti kiek metų jis dar gali stovėti. Kaip žinome eismo intensyvumas Lietuvoje šiame kelyje yra pats didžiausias, todėl kyla abejonių dėl tilto būklės. Labai gerai, kad tai yra jau antras bandymas, nes mes turi atspirties tašką bei galime lyginti gautus duomenis“, – teigia L. Krašauskas.  „Statinio bandymo metu mes matuojame konstrukcines tilto dalis, stebime deformacijas, žiūrime kaip tiltas įvairiais atvejais reaguoja į skirtingas apkrovas. Maksimaliai tiltas gali išlaikyti apie 97 proc. norminės charakteristinės apkrovos, paprastai žodžiais tariant, tai yra 9 sunkiasvoriai automobiliai, pripildyti biriu kroviniu ir sveriantys po 22 t.“, – pasakoja specialistas. „Testas vyksta palaipsniui. Ant tilto užvažiuoja keli sunkiasvoriai automobiliai ir yra matuojama kaip statinys reaguoja į apkrovą. Galiausiai yra išbandoma maksimali apkrova. Viskas yra nustatoma specialia mechanine ir elektronine įranga. Gautus rezultatus analizuosime ir skaičiuosime kiek metų tiltas dar gali atlikti savo funkciją. Jei bus nustatyti kažkokie pažeidimai – numatomi sutvirtinimo darbai“, – sako L. Krašauskas. Abiejų tiltų esminės apžiūros buvo atliktos apžiūrint tilto laikančiąsias konstrukcijas iš lauko ir iš vidaus. Abiejų tiltų perdangų laikančiųjų konstrukcijų būklė iš lauko pusės visu perimetru buvo apžiūrima iš automobilinio tiltų inspektavimo bokštelio „Moog“. Iš vidaus buvo apžiūrėtas kiekvienas dėžinio skerspjūvio blokas sužymint plyšius ir kitus defektus juose. 14 val. bandymai baigti ir važiuojamoji kelio dalis atlaisvinta eismui.