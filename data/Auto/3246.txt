Vairuotojo pažymėjimo neturintį berniuką policija sustabdė Barjero greitkelyje netoli Broken Hilio miesto. Nuo gimtojo rytinėje Australijos pakrantėje esančio Kendalo jis jau buvo nutolęs 1,3 kilometro, rašo „The Telegraph“. „Jis vairavo šeimos automobilį, – naujienų agentūrai AAP sakė įvykį tyręs inspektorius Kimas Fehonas. – Tėvai apie jo dingimą pranešė tuoj pat po jo išvykimo, taigi, jo ieškojo.“ Berniukas ketino nukeliauti maždaug 4 tūkst. kilometrų iki vakaruose esančio Perto miesto, tačiau savo ketinimo neįvykdė, nes, kaip nurodoma Naujojo Pietų Velso policijos išplatintoje ataskaitoje, buvo sustabdytas pastebėjus atsikabinusį ir žeme besivelkantį buferį. Kaip konstatavo K. Fehonas, automobilis buvo šiek tiek apgadintas, todėl galima daryti išvadą, kad berniukas kelyje patyrė šiokią tokią avariją. Policija iki šiol aiškinasi, kodėl berniukas sėdo į automobilį ir ketino nuvykti į Pertą. Balandžio 23 d. išplatintame policijos pranešime teigiama, kad automobilį vairavęs dvylikametis išvyko iš Kendalo ir tikėjosi pasiekti Pretą. Sulaikytas berniukas buvo pristatytas į Broken Hilio policijos nuovadą. Vėliau, kaip praneša naujienų agentūra AAP, jis bus perduotas tėvams. Šeimai grįžus namo, dvylikametis bus apklaustas ir vietinėje policijos nuovadoje dirbančių tyrėjų. Tikėtina, kad berniukui bus pareikšti kaltinimai pagal nepilnamečių teisės pažeidėjų aktą už tris nusižengimus, tarp kurių neatsiskaitymas degalinėje ir vairavimas be vairuotojo pažymėjimo. Kelionė automobiliu iš Kendalo į Pertą turėtų trukti daugiau nei 40 valandų. Vykstant iki užsibrėžto tikslo reikia kirsti visą šalį ir važiuoti karščio alinamomis plynėmis, tokiomis kaip Nalarboro lyguma, kurioje išgyvena tik keletas gyvūnų rūšių ir auga skurdūs krūmokšniai. Oficialioje Australijos turizmo svetainėje vien kelionei Nalarboro lyguma rekomenduojama skirti bent šešias dienas. Šiuo maršrutu vykstantiems vairuotojams patariama pasirūpinti pakankamomis degalų, taip pat vandens ir maisto atsargomis.