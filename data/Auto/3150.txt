Pernai prieš „Rally Fast“ važiavimus tokie ralio virtuozai kaip Devidas Jocius, Ramūnas Čapkauskas, Vytautas Švedas ir visa Samsonų šeima pasakojo, kad pagrindinis jų motyvas trasoje – šou žiūrovams. Vis dėlto po pirmųjų ratų lenktynininkai įsivėlė į smagią tarpusavio kovą. Pirmąkart čia dalyvausiantis B. Vanagas atsleidžia, kad natūraliai norės palenktyniauti ir išbandyti naująjį „General Financing team Pitlane“ komandos automobilį „Škoda Fabia R5“. „Tai yra natūralu. Lenktynininkais tampa ambicingos asmenybės. Kiekvienas jų lenktyniauja todėl, kad nori būti geriausias. Tai – natūrali psichologija. Į trasą važiuosiu kupinas smalsumo. Žiede išryškės automobilių galios skirtumai, bus įdomu pamatyti nacionalinių „Open“ bei tarptautinių R5 klasių galingumo skirtumus“, – apie važiavimą vienoje trasoje su kitais ralio lenktynininkais pasakoja B. Vanagas. Žinomiausias Lietuvos lenktynininkas visai neseniai visuomenei pristatė savo sezono planus ralio čempionate ir naują lenktyninį automobilį „Škoda Fabia R5“, gavusį pravardę „Black Ghost“. „Rally Fast“ bus pirmosios lenktynės, kuriose automobilių sporto gerbėjai pirmieji išvys naujausią komandos pirkinį. B. Vanagas džiaugiasi, kad galės sudalyvauti ne tik azartiškame šou, tačiau ir papildomai išbandyti automobilį. „Šaunu, kad „Fast Lap“ bendruomenė auga taip sparčiai ir pasiūlo naujų rungčių. Mūsų dalyvavimą priimu kaip šou. R5 – naujas žirgas „General Financing team Pitlane“ kaimenėje, tad norime susirinkti kaip galima įvairesnių kilometrų į ikisezoninį savo formos kraitį“, – pasakoja jis, pabrėždamas, kad buvimas su automobilių sporto bendruomene jo komandai yra garbė. B. Vanagas prognozuoja, kad ralio lenktynininkų pasirodymas trasoje su „Joker“ ratu bus įspūdingas reginys. Gegužės 13 d. šeštadienio popietę Kačerginės „Nemuno žiede“ susirinkę žiūrovai galės paliudyti, kad Vyčio ambasadorius nemelavo.