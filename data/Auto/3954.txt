Šykščios žiemos Kiekvieną žiemą automobilių temomis rašantys ir laidas kuriantys žurnalistai renka „Ledo Karalių“. Geriausiai automobilį apledėjusiame kelyje valdantį vairuotoją. Tiksliau – visus automobilius. Nes rungtys slidžiose trasose vyksta tiek priekiniais, tiek galiniais, tiek visais ratais varomais automobiliais. Deja, pora paskutinių žiemų šykštėjo tiek sniego, tiek šalčio. Nei lenktynių trasų asfalto sniegas nepaslėpė, nei ežerų reikiamo storio ledas neapklojo. Dvejus metus nenukarūnuotas „Ledo Karalius“ D. Leonavičius juokavo, kad karūna jau pūsles ant kaktos trina. Žurnalistų autoklubo nariams norėjosi lenktyniauti. Ši žiema dėkinga. Žiemiška. Sniegas ilgai laikosi. O visą mėnesį spaudžiantis nemenkas šaltukas užšaldė ežerus pusmetrio storio ledu. Ant jų galima važiuoti automobiliu. Slidžios trasos Varžybų direktorius Linas Ramoška „Ledo Karaliaus“ dalyviams parengė tris sudėtingas rungtis. Dvi – ant ežero ledo su dviem „Nissan Qashqai“ modeliais. Vienas – su visų varančiųjų ratų pavara, kitas – varomas priekiniais ratais. Trečioje rungtyje, tradiciškai, turėjo būti galu varomas automobilis. Tačiau galingą, sunkų pikapą „Nissan Navara“ būtų buvę pavojinga varyti ant ledo. Tad dalyviai gavo dar sunkesnę užduotį – sudėtingą slalomą apledėjusioje aikštelėje elektriniu „Nissan Leaf“ automobiliu važiuojant atbulomis ir nežiūrint į veidrodėlius, orientuojantis tik į aplinkinio vaizdo kamerų projektuojamu vaizdu. Po trijų rungčių susumavus rezultatus „Ledo Karaliumi 2017“ tapo R. Gabartas, įvertinęs ne tik varžybų ant ledo smagumo, bet ir vairavimo įgūdžių tobulinimo faktorių.  Ir smagu, ir naudinga „Man patinka visi važiavimai su varžybiniu prieskoniu. O šios varžybos ant ledo kartu leidžia atpažinti visas rizikas kurios gali nutikti ir kasdieniame vairavime. Slidi, ledinė danga – kaip katalizatorius. Visus slystelėjimus, elektroninių pagalbinių sistemų veikimą galėtum pajusti ir važiuojant žvyru, tik lėkti reikėtų kelis kartus didesniu greičiu. O čia pačiomis mažiausiomis sąnaudomis gauni maksimaliai daug naudos“, - aiškino Renaldas. „Kažkada net stebėjausi, kaip galima drausti važinėti ant ledo. Juk tai itin naudinga veikla, leidžianti nedideliu greičiu pajusti kaip automobilis slysta, kaip jis elgiasi, kai drastiškai keičiasi kelio sukibimas vietoje, kur aplink dažniausiai nėra jokių kliūčių. Pas mus viskas padaryta paprastuoju būdu. Vietoje to, kad sukurti normalią važiavimo ant ledo tvarką, šis užsiėmimas paprasčiausiai uždraudžiamas“, - postringavo naujasis „Ledo Karalius“. Antrąją vietą varžybose užėmė Egidijus Babelis. Trečias – Arūnas Volungevičius. Svečių įskaitoje geriausiai pasirodė Paulius Valiukevičius, o tarp VIP – Antanas Šimelis.