Intensyvi dienotvarkė Nors visa komandos technika – automobilis bei sunkvežimis – šalį palieka jau kitą savaitę, lenktynininkas teigė, kad techniką pasiruošti spėjo pagal grafiką. Nors kai kurių reikalingų dalių tiekimas ir vėlavo, testus pavyko atlikti laiku. Testų išvakarėse V. Žala į savo garažą sostinės pakraštyje įsileido ir DELFI žurnalistus. Kaip atrodo naujasis bolidas, kuo jis ypatingas, koks buvo komandos pasirengimas legendinėms maratoninėms lenktynėms žiūrėkite vaizdo medžiagoje. „Norėtųsi didesnio laiko tarpo, bet dalies dalykų koreguoti neišeina – kai kurias specifines detales užsakėme dar rugsėjo pradžioje, tačiau jų tiekimas vėlavo, tad teko atidėti ir automobilio surinkimą bei testus. Tačiau dabar automobilis pilnai surinktas, išbandytas ir paruoštas dviejų savaičių maratonui – tereikia tik kai kuriuos nustatymus pareguliuoti, tačiau testai tam ir skirti“, – pasakojo trečiąkart Dakaro ralyje dalyvausiantis lietuvis. Jis pridūrė, kad šie bandymai Lietuvoje yra paskutiniai, tačiau jau nuvykus į Pietų Ameriką, kitų metų sausio pradžioje, „Agrorodeo“ komanda organizuos dar vieną testų sesiją. Žvyras – geriau nei smėlis Testams Pagirių karjerą komanda pasirinko dėl kelių paprastų priežasčių. Pirma – jis netoli Vilniaus, tad logistika šalies sostinėje įsikūrusiai komandai gana paprasta. Antra – komandos pasirinkta testų zona yra sausesnė nei kituose karjeruose šių metu laiku – mechanikams po testų nereikia nuo automobilio krapštyti storo molio sluoksnio. „Lietuviškos oro sąlygos kiek apriboja testų geografiją – vietomis labai šlapia. Dabar teko net su visureigiu žiūrovus atvežti iki karjero, nes privažiavimas paprastu automobiliu būtų sudėtingas“, – pasakojo V. Žala. Rugsėjį komanda darė bandymus Ruklos poligone, tačiau danga ten – smėlis, o Pagirių karjere – žvyras. Lietuviškas smėlis turi vieną blogybę – drėgmę.  „Rukloje per dvi valandas tas smėlis „suvalgė“ priekines stabdžių apkabas. Sausas smėlis iš tokių vietų paprasčiausiai išbyra, tačiau drėgnas – užkemša ratus ir sukelia papildomą trintį“, – patirtį su „Toyota Hilux“ prisiminė sportininkas. Koncentracija – į sportą „Kilometrų daug nesukom – gal 50, nes nėra tikslo didelį testą daryti. Dabar visi agregatai surinkti taip, kaip ir važiuos į Dakarą, tad resurso švaistyti nereikia“, – aiškino V. Žala. Pats lenktynininkas nuo aktyvaus sporto turėjo dviejų mėnesių pertrauką, todėl neslėpė šypsenos vėl atsisėdęs į visureigį. „Tai yra grynakraujis sportinis automobilis, kuris labai palengvina darbą. Jis ir mažesnes klaidas atleidžia, ir fizikos ribas kiek praplečia, tad pripratau pakankamai greitai ir nejaučiu kilometrų trūkumo. Išvažiavus į smėlio kopas, reikės papildomai adaptuotis – su galingu ir patikimu automobiliu tą padaryti, tikiuosi, pavyks gana greitai“, – kalbėjo lenktynininkas.