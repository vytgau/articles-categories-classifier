Kova dėl minučių ir sekundžių Kova dėl vietų antrajame dešimtuke bus itin arši. Tai įrodo faktas, kad pilotai nuo 12-os iki 20-osios vietos „telpa“ į 1 val. 20 min. atsilikimo nuo lyderio tarpą. Vaidotas Žala su Sauliumi Jurgelėnu žengia 13-oje vietoje. A. Juknevičius ir D. Vaičiulis nuo tautiečių atsilieka 45 minutėmis. „Aš tikrai nesiruošiu miegoti ir darysiu viską, kad mes pakiltume iki 12-os vietos. Viską padarysime“, – DELFI dešimtojo etapo išvakarės teigė A. Juknevičius. Taktika Tai, kad „Craft Bearings“ ekipažas sieks kilti aukštyn nereiškia, kad lėks be galvos. A. Juknevičius turi ir savo stiliaus taktiką. „Turiu labai gerą taktiką. Tai pati baisiausia taktika – aš būsiu Antanu Juknevičiumi. Aš būsiu savimi. Tikrai dabar netapsiu Michaeliu Schumacheriu ir neturiu stebuklingų jungiklių, kad perjungčiau Schumacherio, Peterhanselio režimus. Jei dabar kažką pradėsiu keisti, tai aš būsiu durnius ir prisidirbsiu bei iškrisiu iš dvidešimtuko. Manau, kad dabar teisingiausia būti savimi, važiuoti greitai ir užtikrintai, bet nepersistengti. Jei pradėsi kažką gaudyti, tai natūraliai prisidirbsi“, – sako labiausiai patyręs Lietuvos Dakaro pilotas, kuriam šis maratonas – jau 10-asis. Taigi, koks lenktynininkas yra A. Juknevičius jo paties akimis. „Po ketvirtosios dienos būčiau pasakęs, kad visiškas debilas. Bet jei atmetus tą ketvirtą dieną, aš esu strategas. Aš žinau, ką reiškia tokiame maratone važiuoti su labai prastomis mašinomis ir finišuoti. Žinau, ką reiškia važiuoti su šiek tiek geresnėmis. Žinau, ką reiškia važiuoti su gera mašina ir parodyti rezultatą. Bet kokiu atveju mūsų mašina nėra pati geriausia, todėl reikia turėti išminties ir šalto proto, nes visuomet norisi paspausti. Gali pravažiuoti atkarpą kaip dievas, bet tai nėra nieko gero, nes turi suprasti, jog mašina neatlaikys ir tu pats neatlaikysi. Reikia suvokti savo realias galimybes, kad mes nesame TOP-10. Tam reikia išminties, tam reikia brandos“, – sako A. Juknevičius. Kalbėdamas apie ketvirtą Dakaro dieną A. Juknevičius galvoje turėjo penkias suplėšytas padangas, kurios neatlaikė dėl netinkamo oro slėgio. Kvaila skaičiuoti kas būtų, jei būtų. Vis dėlto skaičiuojama, kad ekipažas dėl sprogusių padangų prarado apie dvi valandas laiko. Atmetus šį laiką A. Juknevičius ir D. Vaičiulis dabar būtų 11-12 vietoje. „Tas mane persekios turbūt visą gyvenimą. Tačiau dabar man svarbiausia artėjanti diena. Aš taip visada galvoju – rytojus yra svarbiausia. Kas buvo, jau nesvarbu – rytoj laukia svarbiausia diena ir ją aš noriu pilnai išnaudoti. Ir taip iki finišo“, – DELFI sako A. Juknevičius. Saugo mašiną Bet kokiu atveju ir dabar Dakaro vilkas skaičiuoja, kad kilti aukštyn yra labai realios galimybės. „Dabar yra laikas laikyti stabilų tempą, bet jokiu būdu negalima bandyti susigrąžinti tai, ką praradai. Man dabar labai norėtųsi atlošti tas dvi valandas, bet aš turiu dirbti su savimi. Aš puikiai turiu suvokti, kad man reikia važiuoti ramiai, laikyti rezultatą. Manau, kad mes tikrai turime kilti į 15-ą vietą, jei tik nebus gedimų ir mes neprisidirbsim. Manau, kad tai tikrai labai realu. Kiek dar galime kilti aukštyn – priklausys nuo sėkmės, kiek kiti susiplėšys ir kiek mes nesusiplėšysime. Bet mes čia šnekame, o netrukus mūsų Dakare gali nebebūti, nes mes patys susiplėšysime“, – sako pašnekovas. A. Juknevičius yra tas pilotas, kuris kol kas savo automobilį į finišą atvairuoja mažiausiai apgadintą iš visų lietuvių. „Mechanikai turi mažai darbo. Tarkime, sankaba. Ji buvo pakeista prieš praėjusį Dakarą. Aš su ja pravažiavau visą Dakarą, visą pasaulio čempionato etapą Kazachstane (2,5 tūkst. km greičio ruožų). Dabar jau įveikiau pusę Dakaro ir mechanikai sako, kad sankaba kaip nauja ir galima toliau važiuoti. Tai rodo mano vairavimo techniką ir elgesį su automobiliu. Savo automobilį reikia saugoti. Jei šiose lenktynėse nesaugosi automobilio, niekur nenuvažiuosi“, – įsitikinęs A. Juknevičius. Žino savo privalumus Iki Dakaro finišo lieka dar penki etapai. Pilotas sako, kad pirmi du greičio ruožai jam bus pakankamai parankūs, likę trys – ne itin. „Aš važiuoju greitai, bet aš važiuoju saugiai. Aš galiu važiuoti greičiau, tačiau tada atsiranda klaidų rizika. Ta klaida man viską nurašytų. Kam man to reikia? Aš dėl Dakaro dirbu visus metus, mane seka partneriai. Aš negaliu savo kvailumu viską nubraukti. Tai yra atsakomybė. Aš galėčiau rizikuoti ir kas iš to? Aš ralyje nesu kietas. Čia Vaidotas yra vienas kiečiausių Lietuvos lenktynininkų. Ir Benas čia stiprus. Tai tegul jie ir varo. Aš turiu savo temą ir įrodžiau, kad aš ten kiečiausias“, – neslepia pilotas. A. Juknevičius prakalbo ir apie Benediktą Vanagą, kuriam šis Dakaras jau pirmuose etapuose susiklostė nesėkmingai. „Mes visi vaikštome ašmenimis ir viena klaida gali nubraukti viską. Mes siekiame ribos, kuri kažkur yra. Tada visko gali pasitaikyti. Visi lietuvių ekipažai yra profesionalai. Aš žaviuosi, su kokia energija važiuoja Vaidotas ar su kokia strategija dirba Benas. Gal vertinat šiuos ir praėjusius metus Benas įkrito į duobę. Gal kiek per ambicingus tikslus sau kelia. Bet kita vertus tai yra pamokos ir kitą kartą, į kitas lenktynes tu ateini save pakeitęs“, – konstatuoja A. Juknevičius.