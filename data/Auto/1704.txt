Į komandos sudėtį taip pat įtraukti Jari-Matti Latvala ir Miikka Anttila bei Esapekka Lappi ir Janne Fermas. Kajus Lindstromas, šiuo metu esantis Juhos Hannineno kompanionas, imasi naujo vaidmens – nuo šių metų Australijos ralio etapo jis pradės eiti komandos sporto reikalų direktoriaus pareigas. Su tokiomis permainomis „Toyota Gazoo Racing World Rally“ komanda pasirengusi tolesniems 2018 m. sezono iššūkiams. „Mes labai džiaugiamės sulaukę Otto, jį jau kuris laikas stebėjome. Jis yra puikus jaunystės ir patirties derinys, kurį papildo jo tinkamas psichologinis nusiteikimas. Tai reiškia, jog jis labai tiks mūsų komandai“, – džiaugėsi komandos vadovas Tommi Makinenas. „Kaip ir „Yaris WRC“, šiais metais Ottas pranoko visus lūkesčius. Tad esu tikras, jog jis bus stiprus partneris tiek kalbant apie greitį, tiek apie nuoseklumą važiuojant bet kokiu paviršiumi. Taip pat norėčiau pasveikinti Kajų užėmus naujas pareigas. Vienas mano smagiausių prisiminimų per visą karjerą – tai mūsų drauge pasiekta pergalė Monte Karle. Remdamasis savo bendradarbiavimo su juo patirtimi, žinau, jog Kajus yra tikras profesionalas. Jis tikrai naudingai pasitarnaus tolesnei mūsų komandos raidai. Galiausiai norėčiau labai padėkoti Juho už viską, ką jis padarė dėl mūsų. Jis visuomet bus mūsų šeimos narys. Jis atliko svarbų vaidmenį, padėdamas mums tapti tuo, kuo esame šiandien“, – pranešime cituojamas T. Makinenas.