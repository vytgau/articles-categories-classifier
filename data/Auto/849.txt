Anot Dakaro ralio varžybų direktoriaus Marco Coma, sprendimas priimtas saugumo sumetimais. Motociklai ir keturračiai ketvirtadienį pervažiuos į bivuaką San Chuane nesivaržydami ir lenktynes tęs penktadienį. Lietuvos motociklininkas Balys Bardauskas šiuo metu bendroje įskaitoje užima 82-ą vietą tarp varžybas tęsiančių 86 pilotų. Automobilių ir sunkvežimių lenktynės vyks kaip numatyta, nes šie ekipažai važiuos visai kitu keliu ir startuos iš bivuako Čilesite, tačiau organizatoriai paankstino startą greičio ruože – 12 val. mūsų šalies laiku. Šių metų Dakare varžybų organizatoriai tokio sprendimo priversti imtis antrą kartą. Pirmadienį dėl liūčių poveikio buvo atšauktas etapas tarp Tupisos Bolivijoje ir Saltos Argentinoje visiems sportininkams.