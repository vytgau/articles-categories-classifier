Po pertvarkos atsinaujinusiame „Nemuno žiede“ dalyvių ir žiūrovų lauks dvi trasos: tradicinė, į mėgėjus orientuota „Putadienio trasa“, bei į „Ąžuolo posūkio“ kalną vedanti pagrindinio žiedo konfigūracija. Šis ankstyvas startas svarbus lietuviams, šių metų sezone žadantiems rungtis ne tik Lietuvoje, bet ir už jos ribų – tokių galima suskaičiuoti bent trejetą ir dalį jų tikimasi išvysti savaitgalio treniruotėje. Vienas iš jų – Andrius Vasiliauskas. Pabaigęs žiemą trukusius automobilio atnaujinimo darbus, kaunietis patvirtino planus išriedėti į trasą. Prie jo prisijungti žada ir Arūnas Černevičius, Artūras Ravluškevičius, dar keletas žinomų pilotų. Išbandyti savo jėgas itin greitoje trasoje žada ir ateinančio sezono naujokai – Simas Kvietkauskas, Gediminas Ivanauskas ir kiti. Jiems šios treniruotės itin svarbios dėl artėjančio įskaitinio Lietuvos „drifto“ čempionato „Pro lygos“ etapo, kuris vyks būtent tokioje trasos konfigūracijoje. Šiokią dieną trasa važiuoti prieš eismą draudžiama, tad dalyviai tiesiog privalo naudotis proga išbandyti savo ir savo technikos jėgas. Nors daugelis mano, kad norint būti konkurencingu, be 600 arklio galių į „UpHill“ keliauti net neverta, prieš dvejus metus trečiąją vietą užėmęs Aurimas Vaškelis mano kitaip – tąkart techninį varžovų pranašumą „Ride It Out“ pilotas kompensavo gudria taktika ir stengėsi jokiu būdu nenaudoti rankinio stabdžio – išlaikydamas inerciją iki pat trasos pabaigos Aurimas parodė, jog atsakymai slypi ne arklio galiose. Būtent šią pamoką teks išmokti ir „Pro lygos“ debiutantams – savaitgalio treniruotė puiki proga tobulintis.  Mažojoje šonaslydžio trasoje veiksmo taip pat netruks – registracijos anketą užpildė jau keturios dešimtys mėgėjų, tad storas dūmų sluoksnis virš Kačerginės miško – garantuotas. Veiksmas trasose prasidės 11 valandą ryte ir truks iki pat 18 valandos, tad vaizdų pakaks ir tiems, kurie sekmadienį mėgsta pamiegoti ilgiau. 