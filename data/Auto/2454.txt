Septintos didžiausios Japonijos automobilių gamintojos veiklos pelnas finansinių metų ketvirtį, pasibaigusį birželį, siekė 20,6 mlrd. jenų (159,60 mln. eurų), tuo tarpu analitikai prognozavo 15,10 mlrd. jenų rodiklį (117 mln. eurų). Prieš metus „Mitsubishi“ veiklos pelnas siekė tik 4,6 mlrd. jenų (35,6 mln. eurų), nes pardavimai sumažėjo paaiškėjus, kad bendrovė sąmoningai sumažindavo kuro sunaudojimo duomenis kai kuriuose Japonijos rinkai skirtuose automobiliuose. Vėliau 2016 metais koncernas „Nissan“ įsigijo kontrolinį „Mitsubishi“ akcijų paketą už 2,3 mlrd. JAV dolerių (apie 1,98 mlrd. eurų), pažadėjęs padėti reorganizuoti bendrovę. Pasauliniai „Mitsubishi Motors“ pardavimai pirmąjį ketvirtį padidėjo 9 proc., tuo tarpu vidaus rinkoje jie išaugo beveik dvigubai, lyginant su analogišku laikotarpiu prieš metus, - iki 19 tūkst. automobilių. Automobilių pardavimai padidėjo ir Kinijoje, didžiausioje automobilių rinkoje, kur pernai „Mitsubishi Motors“ pradėjo gaminti visureigius „Outlander“. Visureigių klasės modelių ir automobilių-pikapų paklausa išaugo ir Pietryčių Azijoje. Bendrovė, reorganizavusi savo technologijų padalinį, kuris įsipainiojo į skandalą dėl degalų sąnaudų duomenų falsifikavimo, nepakeitė šių finansinių metų prognozės. Finansiniais metais, pasibaigsiančiais 2018 m. kovą, grynasis įmonės pelnas turėtų siekti 68,0 mlrd. jenų (527 mln. eurų). Pernai buvo užfiksuoti 198,5 mlrd. jenų (1,538 mlrd. eurų) nuostoliai. „Mitsubishi Motors“ tikisi, kad pagerėjus pardavimams ir sutaupius lėšų po susijungimo su „Nissan“, įmonės veiklos pelnas šiais metais, lyginant su 2016-aisiais, turėtų išaugti nuo 5,1 mlrd. (40 mln. eurų) iki 70 mlrd. jenų (542 mln. eurų).