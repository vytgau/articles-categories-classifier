„Tokia dalyvių gausa bemaž nestebina šio renginio organizatorių, – sako vienas iš ralio rengėjų, Tarptautinės automobilių sporto veteranų asociacijos valdybos narys direktorius ir šių varžybų trasos ir saugumo viršininkas Romualdas Mažuolis. – „Kauno rudens“ raliai – vienos seniausių lenktynių šalies automobilių sporto istorijoje, o šiemetinės varžybos bus jau 44-osios turtingame „Kauno rudens“ ralių metraštyje.“ Šių ralių gyvybiškumą ir jų organizatorių užsispyrimą bei gebėjimus suktis net iš kebliausių padėčių liudija tas faktas, kad „Kauno rudens“ ralių gija nenutrūko net sunkiausiais Lietuvai blokados laikais, kai katastrofiškai stigo kuro. Pagerbs buvusių bendražygių atminimą Renginį garsina graži tradicija, kai jo organizatoriai ir ralyje dalyvaujantys sportininkai lenktynėse pagerbia žymių šalies automobilių ralio meistrų, Anapilin iškeliavusių Arvydo ir Kastyčio Girdauskų atminimą. Todėl „Kauno rudens“ raliai tapo tradicine šių lenktynininkų kovos draugų, iš kurių daugelis būtent iš brolių gavo pirmąsias ralio meistriškumo pamokas, susitikimo vieta. Prisiminti Kastytį ir Arvydą Girdauskus bei dar kartą išbandyti jėgas trasoje į „Kauno rudens“ ralį šiemet atvyksta buvę jų bendražygiai ir varžovai – dabar Graikijoje gyvenantis Edvardas Singurindis, Vokietijoje – Michailas Ivanovas, Rygoje – Andris Zvingevicas, Rusijoje – Michailas Gogolevas, Denisas Mirošničenko ir kiti, o Aleksandras Chaimskis specialiai į „Kauno rudens“ ralį atvyksta net Jungtinių Amerikos Valstijų. Jis su buvusiu kovų bendražygiu, vienu tituluočiausių šalies sportininkų, devyniskart buvusios TSRS čempionu Eugenijumi Tumalevičiumi sudarys vieną ekipažą. Netenka stebėtis, kad dauguma ralio dalyvių – garbūs žilagalviai, kažkada lenktyniavę ir su šalies automobilių sporto legendomis, kurių atminimui skirtas „Kauno ruduo“.  Vyriausias lenktynių dalyvis – Lietuvos kartingo ir automobilių sporto meistras, 83-ejų Vladislovas Šermukšnis. Renginio gyvybingumą tarsi patvirtina jauniausioji dalyvė, 12-metė Kotryna Matijošaitytė, kuri į rudens pageltintais lapais nusėtą ralio trasą leisis kartu su savo tėveliu – Ričardu Matijošaičiu, garsiu motociklų sporto meistru, daugkartiniu ralių „Aplink Lietuvą“ prizininku ir nugalėtoju. Per dieną – bemaž 300 km Kartu su „Kauno rudens“ raliu vyks ir Lietuvos automobilių mini ralio čempionato IV etapo varžybos, o jų dalyviai per dieną įveiks apie 260 km ilgio trasą, besidriekiančią Kauno miesto, Kauno ir Šakių rajonų, Lukšių, Lekėčių, Griškabūdžio seniūnijų keliais. Apie 30 km šios trasos sudarys greičio rungtys, iš kurių trys drieksis žvyrkeliais. Besivaržančių tik „Kauno rudens“ ralio įskaitoje laukia 40 km trumpesnė trasa, iš kurios 20 km sudarys greičio rungtys, o dvi iš jų – žvyro keliais. Riedės ir antikvarinė technika Tačiau didžiausia naujovė, kokios dar nebuvo per 43 iki šiol vykusių „Kauno rudens“ ralių istoriją, lenktynių trasose varžysis ir senovinių automobilių puoselėtojai. Ir ne bet kokių, o pagamintų iki 1930 metų. Kita grupė – riedėję nuo surinkimo konvejerių iki 1960 metų. Ralio organizatoriai tiki, kad būtent ši technika, kuri rugsėjo 23-osios rytą bus išrikiuota Rotušės aikštėje, taps ralio ir visų lenktynių puošmena ir didžiausiu žiūrovų traukos objektu. Istoriniai automobiliai, žinoma, riedės tik asfalto keliais, tačiau jų dienos rida sudarys iki 140 km. Pirmosios grupės automobiliams, pagamintiems iki 1930 m., leidžiamas greitis iki 50 km/val., o antrosios – iki 60 km/val. Istoriniai automobiliai iš Rotušės aikštės pajudės bokšto laikrodžiui mušant lygiai 12 val., o jų maršrutas drieksis į Šakius, kur netoli rajono savivaldybės esančios Bažnyčios gatvės aikštelėje 14 val. prasidės parodomoji slalomo rungtis. Vėliau istorinė technika aikštelę užleis mini ralio čempionato IV etapo dalyviams, o senovinės technikos kolona pakeliui į Kauną varžysis ir Lampėdžiuose. Šios technikos gerbėjai į važiuojantį „antikvariatą“ įdėmiau galės pažvelgti Ringauduose, Kačerginėje, Zapyškyje, Lekėčiuose, Zypliuose ir Lukšiuose. „Kauno rudens 2017“ ralį organizuoja Lietuvos automobilių klubas (LAK), tarptautinė automobilių sporto veteranų asociacija (TASVA), Lietuvos „Porsche“ klubas, Kauno automobilininkų klubas (KAK), glaudžiai bendradarbiaudami su Kauno miesto, Kauno ir Šakių rajonų savivaldybėmis, Lukšių, Lekėčių ir Griškabūdžio seniūnijomis.