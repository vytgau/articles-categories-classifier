Jau 300 mln. JAV dolerių (253,5 mln. eurų) į „Gett“ investavusi automobilių gamintoja „Volkswagen“ nusprendė nebeįsitraukti į naujausią šio projekto investavimo ciklą. Šią informaciją pateikė su „Volkswagen“ planais susipažinę prisistatyti nepageidavę asmenys, rašo „Autonews“. Anksčiau šiais metais Tel Avive įsikūrusi įmonė „Gett“, padedanti keleiviams susisiekti su vietiniais vairuotojais, pasamdė „Wells Fargo & Co“ ir „Credit Suisse Group“ tam, kad būtų surinkta apie 700 mln. JAV dolerių (591,5 mln. eurų) suma, būtina verslo plėtrai paspartinti, siekiant programėlės vertę pakelti iki 2-3 mlrd. JAV dolerių (1,69-2,54 mlrd. eurų). Šiuo metu „Gett“ taikosi į panašius rezultatus ir tam ketina išleisti 500 mln. JAV dolerių (422,5 mln. eurų). Tokią informaciją pateikia įmonės atstovas, susipažinęs su situacija dėl lėšų rinkimo. Vis dėlto naujieji investuotojai kol kas neapsisprendžia dėl galimybės paremti „Gett“, kol „Volkswagen“ neįsipareigojo dalyvauti šiame finansavimo cikle. „Gett“ svarsto ciklą padalinti į dvi fazes, iš kurių antroji turėtų baigtis gruodžio mėn. Tokiu būdu ketinama suteikti galimybę investuotojams, praleidusiems ankstesnį etapą, sugrįžti. Šią informaciją žiniasklaidai pateikė du su situacija susipažinę šaltiniai. „Volkswagen“ atstovai nuo komentarų dėl susiklosčiusios situacijos buvo linkę susilaikyti. „Gett“ programėlė veikia 100 pasaulio miestų, įskaitant Niujorką, Londoną ir Maskvą. Tarp ją remiančių investuotų yra milijardieriaus Leno Blavatniko „Access Industries Inc.“ ir švedų kapitalo valdymo galiūnė „Vostok Nafta Investment“. „Volkswagen“ neapsisprendimas dėl paramos „Gett“ sutapo su pagrindinio šios programėlės konkurento „Uber“ patiriamomis nesėkmėmis Europoje. Šiuo metu „Uber“ bylinėjasi apeliaciniame teisme dėl Londono sprendimo atšaukti suteiktą leidimą teikti pavežėjimo paslaugas ir reikalauja vėl sėsti prie derybų stalo. Be to, „Uber“ paslaugų teikimas dėl kilusių nesklandumų sustabdytas Danijoje ir Norvegijoje. Svarbu pastebėti, kad „Gett“ veržiasi į pagrindines „Uber“ valdas. Šių metų balandžio mėn. už 200 mln. JAV dolerių (169 mln. eurų) įsigytas Niujorke veikiantis startuolis „Juno“, vairuotojams pasiūlęs įmonės akcijų ir geresnį atlygį, nei siūlo „Uber“.