Iš viso Europos ralio kroso čempionato organizatorių paskelbtame „Super 1600” nuolatinių dalyvių sąraše minimos 24-ios pavardės, tarp kurių 20-metis Kasparas Navickas – vienintelis lietuvis, du estai ir vienas latvis. Praėjusiais metais istorinį šaliai pasiekimą – trečiąją vietą – užėmęs jaunasis lenktynininkas šiais metais, nepaisant išaugusios konkurencijos, pasiryžęs daryti viską, jog pasiektų dar geresnį rezultatą. „Praėjusių metų sezono pradžia buvo itin banguota, reikia tikėtis, jog šiemet pavyks išvengti avarijų, susidūrimų ir techninių bėdų ir pradėti užtikrintai bei stabiliai. Prieš 2017-ųjų startus komandos dirbtuvėse dar vis ruošiamas „Škoda Fabia S1600“ automobilis – kėbulas buvo nusmėliuotas, perdažytas, perrinktos visos sistemos, variklis“, - kruopštaus pasiruošimo naujam sezonui darbus vardina K. Navickas. „Šiemet buvo padidintas dalyvių skaičius, ypač populiarėja mūsų „Super 1600” klasė, todėl reiks atiduoti visas jėgas norint mažų mažiausiai neužleisti praėjusių metų pozicijų. Pamokos, išmoktos praėjusio sezono metu tikrai pasitarnaus siekiant stabilumo šių metų čempionate. Stengsimės savo tempą laikyti nuo pat pirmųjų etapų.“ Kad lietuvis turi realių galimybių pagerinti praėjusių metų rekordinį finišą mano ir organizatoriai, paminėję K. Navicką tarp 5 realiausių pretendentų į 2017-ųjų čempiono karūną. Šių metų Europos ralio kroso čempionato metu bus surengti šeši „Super 1600” etapai. Pirmasis Portugalijoje vyks jau balandžio 21-ą dieną, vėliau sportininkų lauks lenktynės Belgijoje (gegužės 12 d.), Švedijoje (birželio 30 d.), Prancūzijoje (rugsėjo 1 d.), Latvijoje (rugsėjo 15 d.) ir Vokietijoje (rugsėjo 29 d.). Būrį žvaigždžių sutraukęs Pasaulio ralio kroso čempionatas startuoja kovo 31 d.