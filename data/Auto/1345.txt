Kaip sako komercinių „Volkswagen“ automobilių prekės ženklo valdybos narys dr. Eckhardas Scholzas, gamintojas nuolat kelia sau tikslą vairuotojams pasiūlyti pačius geriausius sprendimus, padedančius pagerinti jų darbo bei kasdienio gyvenimo kokybę. „Esame labai dėkingi už šį apdovanojimą. Jaučiamės pagerbti, kad nusipelnėme tokios garbingos tarptautinių ekspertų komisijos įvertinimo. Mums tai yra patvirtinimas, kad mūsų vizija yra aktuali ir reikalinga. Kurdami naująjį „Amarok, įsiklausėme į klientų pageidavimus, suteikėme automobiliui daugiau galios, didesnį sukimo momentą bei dar geresnį pravažumą, važiuojant bet kokiu paviršiumi“, – teigia jis. Iš 25 žiniasklaidos atstovų sudaryta komisija naująjį „Amarok“ modelį gyrė dėl pasiekto balanso tarp „sunkaus darbo ir gero poilsio“ bei prilygino jį „geriausios veislės darbiniam arkliui“. Dvigubo dydžio kabinoje vietos pakanka penkiems žmonėms – šiame segmente tai išskirtinė savybė. Vairuotojo ir priekyje sėdinčio keleivio „ergoComfort“ sėdynės yra pažymėtos Vokietijos sveikos nugaros asociacijos AGR logotipu ir užtikrina maksimalų komfortą. Žiniasklaidos atstovai atkreipė dėmesį ir į unikalią aštuonių greičių automatinę pavarą bei itin plačias pasirenkamų V6 variklių specifikacijas. Visgi Tarptautinių pikapų apdovanojimų komisijos narius labiausiai sužavėjo „Amarok V6“ galimybės kelyje ir bekelėje. Jie netgi atkreipė dėmesį, jog „subtilus ir elastingas variklio darbas, turėtų tapti nauju standartu šiame segmente“. Pabrėžiamas ir dar vienas privalumas: apkrovos „Volkswagen Amarok V6“ automobiliui nesukelia jokių sunkumų, o platus 3 litrų TDI variklių pasirinkimas (nuo 120 iki 190 kW) patenkina bet kokius klientų galios ir sukimo momento pageidavimus. Kaip teigiama pranešime, antrosios kartos „Amarok“ su V6 varikliais jau sulaukė puikių įvertinimų ne tik iš automobilių ekspertų, bet ir iš vairuotojų. Iki šių metų spalio pabaigos „Volkswagen“ jau pagamino 65 tūkst. 200 šio modelio automobilių (palyginimui, per tokį patį praėjusių metų laikotarpį – 57 tūkst.). Per metus gamybos apimtys išaugo 13,2 proc. Tarptautinį apdovanojimą pikapams kas 2-3 metus skiria Tarptautinio metų furgono vertinimo komisija (IVotY – International Van of the Year), sudaryta iš 25 žurnalistų, atstovaujančių skirtingoms šalims. Nominuoti automobiliai vertinami nepriklausomai vienas nuo kito, pagal iš anksto parinktus kriterijus.