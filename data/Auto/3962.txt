Vienas iš „Tesla“ darbuotojų San Francisko gamykloje Jose Moranas ketvirtadienį išplatino pranešimą, kuriame skundėsi, kad įmonės darbuotojai pastoviai turi dirbti „ilgus privalomus viršvalandžius“, o jiems per valandą mokama alga yra mažesnė nei vidutinė. „Tiesą pasakius, moraliniu požiūriu ši ataka yra absurdiška. Dėl didelių kaštų „Tesla“ yra paskutinė Kalifornijoje likusi automobilių gamintoja“, – socialiniame tinkle „Twitter“ atsikirto E. Muskas. J. Moranas taip pat kaltina kompaniją bandant užtildyti darbuotojus ir trukdant jiems suformuoti profsąjungą. „Daugybė mūsų kalbėjo apie galimybę susivienyti bei kreipėsi į JAV automobilių industrijos darbuotojų sąjungą (UAW) ieškodami pagalbos. Tačiau vadovybė gąsdina darbuotojus ir siekia juos užtildyti“, – rašė J. Moranas. „Neseniai visi darbuotojai buvo priversti pasirašyti konfidencialumo sutartį, pagal kurią jie negali kalbėti apie savo atlyginimus bei darbo sąlygas, nes kitaip grės pasekmės.“ E. Muskas visus šiuos kaltinimus atmetė ir netgi pareiškė abejojantis ar J. Moranui už šiuos skundus nesumokėjo UAW. „Mūsų supratimu, šiam vyrukui sumokėjo UAW tam, kad šis prisijungtų prie „Tesla“ ir agituotų už profsąjungos įkūrimą. Jis net nedirba mums, jis dirba UAW“, – pareiškė „Tesla“ vadovas. Tačiau netrukus UAW tokius kaltinimus kategoriškai atmetė. „J. Moranui UAW pinigų nemoka. Mes tikimės, kad „Tesla“ atsiprašys savo darbuotojo dėl melagingų naujienų skleidimo“, – pranešime teigė sąjunga. „Mes patvirtiname, kad J. Moranas bei kiti „Tesla“ darbuotojai kreipėsi į mus, ir mes jų laukiame išskėstomis rankomis“, – teigiama UAW pranešime.