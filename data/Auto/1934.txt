„Jeigu praėjus nustatytam sutarties laikotarpiui įmonė nori tapti automobilio savininke, rūpintis visais jo eksploatacijos kaštais, apskaityti šį turtą įmonės balanse, o lizingo skolą – finansiniuose įsipareigojimuose, tuomet, be abejonės, verta rinktis lizingą. Jeigu išvardyti dalykai dėl įvairių priežasčių bendrovei yra nebūtini, patariame rinktis veiklos nuomos paslaugą“, – komentuoja M. Stasionis. Veiklos nuoma vejasi lizingą Banko lizingo skyriaus vadovo teigimu, veiklos nuomos privalumas yra galimybė užsisakyti norimas papildomas paslaugas. Pavyzdžiui, pagalbą kelyje visą parą, padangų keitimą ir sandėliavimą, reguliarią techninę priežiūrą. Be to, į sutartį įtraukus pasirinktas paslaugas, klientai gali lengvai planuoti ne tik automobilio, bet ir jo priežiūros išlaidas visam sutarties laikotarpiui. Tiesa, lyginant veiklos nuomos ir lizingo finansavimo modelius, egzistuoja ir nemažai panašumų. „Abiem atvejais norint įsigyti automobilį nebūtina turėti visos pirkinio sumos, užtenka sumokėti avansą, siekiantį nuo 10 proc. turto vertės. Tai įmonei leidžia savo lėšas naudoti apyvartiniam kapitalui. Be to, abiem atvejais, pats automobilis tarnauja kaip užstatas, ir nesudėtinga dokumentų tvarkymo procedūra leidžia norimu automobiliu naudotis kad ir tą pačią dieną“, – sako M. Stasionis. Remiantis „Swedbank“ duomenimis, antrąjį šių metų ketvirtį veiklos nuoma sudarė 44 proc. verslo klientų sudarytų sutarčių, likusi dalis (56 proc.) teko automobilių lizingui. Kas pigiau – veiklos nuoma ar lizingas? Pasak M. Stasionio, vis dar vyrauja stereotipas, kad automobilių veiklos nuoma su įskaičiuotomis paslaugomis yra brangesnė paslauga. Tačiau galvojantiems, kad transporto priemonės priežiūra atsieis pigiau, jeigu darbuotojai patys vyks keistis tepalų į servisą, pirkti žieminių padangų ar šalinti gedimo, banko atstovas rekomenduoja neapsigauti skaičiuojant. Palyginimui, banko ekspertas pateikia skaičiavimus, atliktus su 16 tūkst. 310 eurų kainuojančiu nauju kompaktinės klasės sedanu, kai sumokama 10 proc. pradinė įmoka ir nustatoma 7500 eurų likutinė vertė. Tokiu atveju lizingas kartu su padangų ir stabdžių kaladėlių keitimu bei montavimu, įvairia technine priežiūra ir draudimu per 4 metų laikotarpį atsieis 21 tūkst. 774 eurus. Tuo tarpu naudojantis veiklos nuoma su įskaičiuotomis paslaugomis, bendri kaštai tuo pačiu laikotarpiu būtų mažesni – 21tūkst. 542 eurai. Be to, M. Stasionis siūlo atsižvelgti ir į vadinamus alternatyviuosius kaštus. Darbuotojams išvežus remontuoti automobilių darbo metu, jie neatlieka savo tiesioginių pareigų, o įmonei tai atsiliepia negaunamomis pajamomis. „Pastebime, kad veiklos nuoma su paslaugomis neretai motyvuoja klientų darbuotojus. Dar prieš kelerius metus veiklos nuoma buvo populiaresnė tarp stambių, didesnius automobilių parkus turinčių bendrovių. Tačiau pastaruoju metu smulkios ir vidutinės įmonės sudaro 50 proc. visų veiklos nuomos sutartis pasirašiusių bendrovių, nors prieš dvejus metus mažesnių įmonių dalis veiklos nuomoje siekė tik 30 proc.“, – tendencijas komentuoja M. Stasionis.