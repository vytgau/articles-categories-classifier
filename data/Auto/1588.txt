Pasak medikės, alkoholis veikia taip pat kaip raminamieji preparatai, t. y., slopina žmogaus psichiką. Tuomet ir visi vairuotojo atliekami veiksmai lėtėja. Vadovaudamasi tyrimais, specialistė LRT TELEVIZIJOS laidai „Keliai. Mašinos. Žmonės“ papasakojo, kaip jaučiasi žmogus, apsvaigęs iki pusės promilės. „Skirtumas vairuojant pasimato jau tuomet, kai alkoholio koncentracija kraujyje yra 0,1 promilės. Koncentracija nuo 0,1 iki 0,5 promilės duoda tam tikrų pakitimų“, – skaičiuoja G. Laubner. Maksimali alkoholio koncentracija kraujyje pasiekiama per 45 minutes po išgėrimo. Koks rezultatas? Žmogų apima euforija. Apsvaigus apie pusę promilės, sutrinka sprendimų ir koordinacijos suvokimas. „Jo suvokimas jau gali būti iškraipytas. Ypač jei tai yra avarinė situacija, kai reikalinga greita reakcija – kai reikia greitai suvokti ir padaryti taip, kad ji net neįvyktų. [O apsvaigusiam vairuotojui] prireikia daugiau laiko“, – aiškina G. Laubner. Moksliniais tyrimais įrodyta, kad kas dešimtas vairuotojas, apsvaigęs vos viena dešimtąja promilės, vairuodamas jau kelia grėsmę sau ir kitiems. Koks medikų atsakymas į klausimą, ar yra didelis skirtumas tarp 0,4 ir 0,5 promilės dalių? „Taip, yra skirtumas, bet ne aš turiu patarinėti, ką daryti. Moksliškai skiriasi jau nuo 0,1. Ir, mano manymu, darbai, kurie reikalauja labai didelės atsakomybės ar koncentracijos, turi būti atliekami su nuliu promilės“, – teigia G. Laubner. O kaipgi su Jungtinės Karalystės nuostata dėl 0,8 promilės? Tai lengvas girtumo laipsnis, kuris apsunkina koordinaciją ir suvokimą, nukerta medikė, bet pritaria nuomonei, kad, matyt, didelės problemos Didžiojoje Britanijoje dėl to nėra. Esą dėl kultūrinių skirtumų britai nedreba, įpūs 0,7 ar 0,8 promilės, nes tokios būklės prie vairo paprasčiausiai nesėda ir į vairavimą žiūri atsakingai. Įvairioms institucijoms sukant galvas, kaip pažaboti tautiečius, mėgstančius išgėrus sėsti prie vairo, savo pasiūlymą turi ir medikai. O jie siūlo matuoti ne tik vienkartinį, bet ir ilgalaikį alkoholio pavartojimą – tokia praktika taikoma kai kuriose užsienio valstybėse. „Žmogui, pagautam vairuojant nedaug išgėrus arba išgėrus iš vakaro, matuojama koncentracija, kuri rodo, ar tai yra vienkartinis pavartojimas, ar nuolatinis. Vėliau, grąžinant vairuotojo pažymėjimą, po visokių psichologinių kursų ir gydymo atliekamas karbodeficitinis transferinas, kad būtų įvertinta, ar žmogus pakeitė savo gyvenimo būdą, ar jo kraujyje sumažėjo šita koncentracija, kas leistų juo pasitikėti ir jam grąžinti vairuotojo pažymėjimą“, – LRT TELEVIZIJOS laidoje „Keliai. Mašinos. Žmonės“ kalbėjo G. Laubner. Deja, pasak medikės, mūsų valdžios atstovams tokia praktika nepasirodė verta dėmesio. Pataisos dėl leistinų promilių didinimo ant Seimo narių stalo vėl atsidurs lapkričio pradžioje. Joms įsigaliojus, minėta tolerancijos riba – 0,5 promilės, pasak jų autorių, galiotų tik vieną kartą ir metus nuo pažeidimo vairuotojas turėtų važinėti absoliučiai blaivus. Su naująja tvarka keistųsi ir leistina promilių riba motociklų ir keturračių vairuotojams – nuo visiškų nulių, kaip ir lengvųjų automobilių vairuotojams, būtų pereita prie 0,5 promilės. Plačiau – reportaže nuo 13 min. 41 sek. 