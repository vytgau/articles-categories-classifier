Visiškai neaišku, kodėl tiksliai šio automobilinio traukinio priekaba atitrūko nuo vilkiko, tačiau galima lažintis, kad vairuotojas, kuriam „teko garbė“ nufilmuoti grėsmingą sceną, ne juokais persigando atsidūręs akistatoje su milžiniška konstrukcija, kurios išvengti galėjo tik preciziškai manevruodamas. Kaip rašo carscoops.com, paprastai priekabose būna sumontuota stabdymo sistema, kuri turėtų suveikti, jei priekaba atitrūktų nuo vilkiko. Tačiau šiuo atveju, net jei sistema ir būtų suveikusi (kuo yra pagrindo abejoti), incidento pasekmės vis tiek būtų tragiškos. Visa laimė, kad iš priekio važiavęs automobilis pačiu laiku suskubo pasitraukti iš kelio. Nelaimės iš dalies pavyko išvengti todėl, kad nuo jos išsisukęs automobilio vairuotojas puikiai matė priekyje susiklosčiusią situaciją. Galima tik įsivaizduoti, kas būtų nutikę, jei priešais jį būtų važiavusi kokia nors didelių gabaritų transporto priemonė. Išvengti smūgio į priekabą būtų buvę gerokai sudėtingiau. Todėl reikia tik tikėtis, kad niekas nevažiavo ir už šio sėkmingai nelaimės išvengusio vairuotojo.