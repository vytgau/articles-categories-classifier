Gavusi baudą nustėro Rūta (vardas pakeistas – DELFI) automobilį vairuoja beveik 15 metų ir, jos teigimu, per šį netrumpą laiką nebuvo padariusi nė menkiausio KET pažeidimo ar eismo įvykio. Pirmasis moters pažeidimas, policijos teigimu, užfiksuotas šių metų kovo pabaigoje. „Važiuojant keliu Vilnius-Varėna-Gardinas nuo Druskininkų pusės pro Merkinės tiltą, pasibaigus tiltui ir metaliniams atitvarams, mane nufotografavo nežymėtas policijos automobilis, viršijus greitį. Prieš Merkinės tiltą buvo sustatyti greičio ribojimo ženklai (70 ir 50), nes šių metų pradžioje autoįvykio metu buvo nugriauta tilto atitvarų dalis. Nesibaigus tiltui, kur buvo sveiki turėklai, buvo pastatytas kelio ženklas Nr. 336 „Apribojimų pabaiga“, – pasakoja Rūta. Netrukus vairuotoja sulaukė žinios apie paskirtą baudą. „Birželio pabaigoje gavau pranešimą apie padarytą pažeidimą, o netrukus ir apie paskirtą baudą, ir netekau žado. Baudos protokole parašyta, kad greitį viršijau 45 km/val., važiavau 95 km/val. greičiu, kai toje vietoje leistinas greitis buvo 50km/val. Paprašiau policijos paaiškinti, kaip galėjau viršyti 50 km/val. ribojimo ženklą, jeigu toje vietoje, kur buvau nufotografuota, nebegaliojo šis ribojimas“, – klausė Rūta. (Ne)judantys ženklai Kaip paaiškėjo vėliau, ginčas kilo būtent dėl šio ženklo stovėjimo vietos – kur jis buvo greičio matavimo metu? „Stebuklingu, niekam nežinomu būdu ženklas pakeitė vietą prieš atvažiuojant patikrinimui, po mano pateikto klausimo. Pagal Alytaus regiono kelių paaiškinimą, jie kelio ženklo nestatė į tą vietą, kur jis stovėjo liepos 4-ąją, o kas statė ir kada, neaišku. Bet policijai labai patogu bausti vairuotojus pagal tai, kaip ženklai turėjo stovėti realiai, bet jie ten nestovėjo“, – teigia vairuotoja. O baudos už tokį KET pažeidimą tikrai nemenkos. Bauda viršijus leistiną greitį 41-50 km/val. – nuo 170 iki 230 eurų, metų laikotarpyje nenusižengusiems KET vairuotojams bauda mažinama pusiau. Pusę skirtos baudos galima sumokėti per 1 mėn. nuo baudos paskyrimo dienos. „Taigi, sumokėčiau baudą už padarytą pažeidimą ir pamirščiau šią istoriją, bet kažkaip nesijaučiu padariusi pažeidimą, nes važiavau pagal kelyje pastatytus ženklus. Policijos pareigūnė mane informavo, kad ženklai jau nuimti, ir jeigu aš nesutinku su skirta bauda, galėsiu kreiptis į teismą, praėjus 1 mėnesio terminui (iki kada galiu sumokėti pusę paskirtos baudos), po bylos svarstymo rugpjūčio pradžioje, paskelbus nuosprendį. Galėčiau laukti bylos svarstymo ir nemokėti pusę numatytos baudos, jeigu žinočiau, kad tikrai būsiu išteisinta už kažkieno padarytas klaidas ir ne vietoje pastatytus ženklus, bet labai abejoju, kad bus tokia situacija“, – teigia Rūta. Vairuotoja taip pat, remdamasi gautais dokumentais, kelia versiją, kad galbūt pareigūnai suklydo, nes greitį matavo abiem kryptimis. „Aš važiavau nuo Druskininkų Alytaus link. Važiuojant nuo tos pusės ženklas „Apribojimų pabaiga“ baigėsi ant tilto, o važiuojant nuo Alytaus Druskininkų link, greičio ribojimo ženklai buvo prieš atitvarus prieš Merkinės tiltą. „VW Caddy“ stovėjo priekiu į Alytaus pusę, o galinė automobilio dalis buvo atsukta į Druskininkų pusę. Patrulio paaiškinime parašyta, kad greičio ribojimo ženklas prieš automobilį buvo apie 200 metrų, o apribojimų pabaiga už 100-200 metrų. Taip pat dar turiu vieną raštą, kur prašoma Alytaus policijos pateikti informaciją apie fiksuotus pažeidimus. Ten parašyta, kad buvo fiksuojamas automobilių greitis iš abiejų pusių. Vadinasi, patrulis nustatė 50 km/val. greičio ribojimą iš abiejų pusių, nors važiuojant nuo Druskininkų pusės Alytaus link, šis ribojimas jau nebegaliojo“, – svarsto vairuotoja. Tiesa, Alytaus policijos pareigūnai laikosi tvirtos pozicijos, kad moteris buvo nubausta teisėtai. „Policijos pareigūnai viską atliko teisingai. Greitis buvo matuojamas pagal tuo metu stovėjusius kelio ženklus“, – teigė Alytaus apskrities VPK atstovė Kristina Janulevičienė. Panašu, kad šį ginčą išspręs tik teismas.