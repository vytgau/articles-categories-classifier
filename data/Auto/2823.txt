Naujasis „Citroen C3 Aircross“ taip pat rinkose pakeis iki šiol gamintą „C3 Picasso“ modelį, aiškiai atspindėdamas bendrąsias tendencijas, tarp kurių – ir vienatūrių atsisakymas vardant SUV modelių. Naujasis krosoveris sukurtas ant PSA koncerno platformos, kurios pagrindu į rinką išleisti „Peugeot 2008“ ir „Opel Crossland X“, tačiau išsaugojo savo unikalią išvaizdą. „Citroen C3 Aircross“ pasiūlys 90 eksterjero kombinacijų ir penkias interjero dizaino schemas – tokiu keliu šis gamintojas dabar kreipia visus naujus savo modelius, siekdamas suteikti pirkėjams galimybę labiau individualizuoti automobilį. Pagal savo skonį klientai taip pat galės rinktis iš skirtingų 16 ir 17 colių skersmens ratlankių.  „C3 Aircross“ ilgis – 4,15 m, tačiau kompanija skelbia, kad dėl ypatingų salono transformavimo galimybių siūlo geriausią klasėje erdvę ir galimybę gabenti net 2,4 metro ilgio krovinius – pvz., slides. Bagažo skyrius dėl plačių transformavimo galimybių gali siekti nuo 410 iki 520 litrų. Tarp komforto pasirinkimų siūloma multimedijos sistema su septynių colių skersmens įstrižainės ekranu, bevielis mobiliųjų įrenginių krovimas, pirmąkart montuojamas spalvotas projekcinis ekranas ir galybė smulkių dėtuvių visame automobilyje. Taip pat automobilis suderinamas su „Android“ ir „Apple“ išmaniaisiais įrenginiais per „Mirror Link“ ir „Apple CarPlay“ sąsajas. Tarp vairuotojo pagalbininkų – itin raiški galinio vaizdo kamera, parkavimo asistentas, automatinė avarinio stabdymo sistema, eismo juostos perspėjimo, aklųjų zonų stebėjimo ir automatinio šviesų perjungimo funkcijos bei kita. Visi „C3 Aircross“ bus varomi priekine ašimi, tačiau, kaip ir „Peugeot 2008“ atveju, galima užsisakyti sukibimo kontrolės „Grip Control“ sistemą, kuri įvairiais jutikliais fiksuoja kelio dangos būklę ir tiksliau skirstydama sukimo momentą tarp ratų gali pagerinti sukibimą. Taip pat bus siūloma nusileidimo nuo kalno pagalbos sistema. „C3 Aircross“ bus komplektuojamas su „PureTech“ tricilindriais benzininiais varikliais ir keturių cilindrų „BlueHDi“ dyzelinėmis jėgainėmis. 1.2 litro benzininiai motorai siūlys nuo 82 iki 130 AG, o 1.6 dyzeliniai – nuo 100 iki 120 AG. Varikliai bus derinami su šešių pavarų mechaninėmis arba automatinėmis greičių dėžėmis. Naujieji automobiliai bus surenkami „Citroen“ Saragosos gamykloje Ispanijoje. „C3 Aircross“ Europoje bus pristatytas antroje 2017 metų pusėje, o automobilio kainos bus paskelbtos liepos mėnesį.