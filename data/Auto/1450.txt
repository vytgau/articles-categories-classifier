Mažas svoris – didesniam efektyvumui Automobiliui šiandien nereikia būti itin galingam, kad jis būtų labai greitas ar smagiai valdomas. Puikiausi to pavyzdžiai yra „Lietuvos metų automobilio 2018“ konkurso dalyvių sąraše. Markės atgimimą praėjusiais metais paskelbusi „Alfa Romeo“ šiame konkurse dalyvauja su pirmuoju istorijoje visureigiu „Stelvio“. Šis automobilis stebina ne tik puikiais skaičiais „ant popieriaus“, bet ir pateisina lūkesčius realybėje. Nors yra didelis visureigis, kuris išoriškai nespinduliuoja sportiškumu, jo įsibėgėjimas iki 100 km/val. trunka vos 5,7 sek. Itališkas visureigis neturi V8 variklio ar 400 arklio galių – po jo kapotu tūno 2,0 l darbinio tūrio jėgainė, pasiekianti 280 AG. Tačiau tokius puikius įsibėgėjimo parametrus užtikrina puikiai veikianti keturių varančių ratų sistema, automatinė 8 laipsnių pavarų dėžė bei nedidelis svoris – visureigis sveria vos 1,7 tonos. Dar neseniai vidutinio dydžio sedanai sverdavo daugiau – pavyzdžiui, prieš kelerius metus baigtas gaminti „Alfa Romeo 159“. Šią formulę atranda visi gamintojai, automobilių konstrukcijoje naudojantys daugiau aliuminio bei lengvo plieno detalių. Mažesnis svoris turi teigiamą įtaką ne tik valdymo savybėms ar greičiui, bet ir ekonomijai: to paties benzininį variklį turinčio „Stelvio“ deklaruojamos vidutinės degalų sąnaudos tesiekia 7 l/100 km kelio. Tačiau realiomis sąlygomis tai velniškai sunkiai pasiekiami skaičiai – „Stelvio“ vairuotojas turėtų būti itin kantrus, nenorėdamas paspausti jo akceleratoriaus iki dugno. Mažiau nei 4 l/100 km 12-os iš 34-ių „Lietuvos metų automobilio 2018“ dalyvių deklaruojamos vidutinės degalų sąnaudos yra 5 l/100 km arba dar mažesnės. Tarp jų – ne tik miesto mažyliai, bet ir krosoveriai „Nissan Qashqai“, „MINI Countryman“, „Mercedes-Benz GLA“ ar netgi sedanas BMW 530d „xDrive“. Tarp visų dalyvių yra du modeliai, kurių deklaruojamos vidutinės sąnaudos – mažesnės už 4 l/100 km: tai „Fiat Tipo“ (3,7 l/100 km) ir „Peugeot 308 SW GT“ (3,9 l/100 km). Vėlgi, tai nėra patys mažiausi automobiliai – jie abu pretenduoja į „Šeimos automobilio 2018“ nominaciją, nes turi dideles bagažines bei kainuoja nedaug. Vos vieno automobilio šiame konkurse deklaruojamos sąnaudos – didesnės nei 10 l/100 km. Tai – pats galingiausias, 3,3 l V6 (370 AG) variklį turintis „KIA Stinger“, kuris kelyje turėtų išsitekti su 10,6 l/100 km benzino. Degalų ekonomija yra svarbus veiksnys vertinant automobilius, ypatingai – lyginant skirtingus to paties segmento atstovus. „Visi žinome, kad pasiekti gamintojo deklaruojamas degalų sąnaudas yra labai sunku – realiame eisme automobiliai vartoja daugiau degalų. Todėl svarbu, kad komisijos nariai galėtų išbandyti automobilius kiek įmanoma panašesnėmis sąlygomis – tam organizuojame stovyklą Druskininkuose, kur žurnalistai galės šokinėti iš vieno modelio į kitą ir lyginti jų elgesį tuose pačiuose keliuose beveik tuo pačiu metu ir praktiškai tomis pačiomis eismo sąlygomis“, – aiškino konkursą „Lietuvos metų automobilis 2018“ organizuojančio Lietuvos žurnalistų autoklubo prezidentas Valdas Valiukevičius. Jis pridūrė, jog vienodų oro, eismo ir kitų aplinkos sąlygų garantuoti neįmanoma, galima tik siekti kaip įmanoma didesnio jų panašumo. Tačiau kai kuriuos dalykus galima padaryti identiškus – pavyzdžiui, visi konkurse dalyvaujantys modeliai į kelią remiasi žieminėmis „Continental“ padangomis, o visų jų bakuose – kokybiški „Neste“ degalai. Pernai – 4 tonos degalų Konkurso automobiliai yra testuojami ne tik Druskininkuose vykstančioje bandymų stovykloje – visą lapkritį jais važinėja komisijos nariai įvairiose Lietuvos vietose. Konkurso organizatoriai teigia, kad platus degalinių tinklas – vienas svarbiausių kriterijų, renkantis benzino bei dyzelino tiekėją. Be to, „Neste“ galima rasti visų rūšių degalų ir netgi vienintelio pasaulyje dyzelino, atitinkančio Pasaulinėje degalų chartijoje (angl. – World Wide Fuel Charter, WWFC) didžiausių automobilių gamintojų įtvirtintus standartus – „Pro Diesel“. Gamintojas teigia, kad su šiais degalais automobilis gali būti ekonomiškesnis, galingesnis ir net 20 proc. ekologiškesnis. „Praėjusiais metais konkurse važinėjantys automobiliai suvartojo apie 4 tonas degalų, tarp jų – 2,3 tonos „Pro Diesel“. Šiais metais skaičių neprognozuojame, tačiau juos palyginti bus įdomu – juk konkurse dalyvauja beveik tiek pat automobilių. Šiemet nežymiai pakito proporcijos tarp dyzelinių ir benzininių modelių, o ekonomiškumo lygis – paaugo“, – dėstė Andrius Miežys, UAB „Neste Lietuva“ mažmeninės prekybos vadovas. Vidutinės benzinu varomų „Lietuvos metų automobilio 2018“ dalyvių degalų sąnaudos yra 6,18 l/100 km, o dyzelinu – 5,22 l/100 km. Abu skaičiai pamažu mažėja nepaisant to, kad automobiliai kasmet tampa vis galingesni ir greitesni.