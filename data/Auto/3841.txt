Kalbant apie „Toyota Prius“, diskusijose dažniausiai dominuoja dvi temos. Pirmoji – ar tikrai hibridinė pavara yra efektyvi ir ar dėl jos, kadangi naudoja daugiau komponentų ir reikalauja daugiau sąnaudų gaminant, todėl yra brangesnė, verta už automobilį mokėti brangiau nei kainuoja tos pačios klasės konkurentai, turintys tik įprastus vidaus degimo variklius. Kadangi šiemet sueina lygiai dvidešimt metų kai debiutavo pirmosios kartos „Prius“, abejojančių hibridų efektyvumu atsiranda vis mažiau. To įrodymas – ir Europos didmiesčiuose zujantys tūkstančiai taksi su hibridine pavara, ir jų desantas, atitarnavęs sėkmingiau gyvenančiose šalyse, atkeliaujantis į mūsų šalies taksi parkus – pasirodo, net ir po penkių-dešimties itin aktyvios eksploatacijos metų „Prius“ ir toliau džiugina taksistus tiek patikimumu, tiek ir mažomis degalų sąnaudomis, važinėjant racionaliu greičiu mieste ir užmiestyje. Dar vienas įrodymų – kasmet itin sparčiai augantys hibridinių „Toyota“ modelių pardavimai. Vienas iškalbingiausių skaičių – jei nuo pirmojo „Prius “ debiuto iki pernai balandžio mėnesio buvo parduota 9 mln. hibridinių „Toyota“, tai iki šių metų pabaigos vos per 9 mėnesius šis skaičius padidėjo visu milijonu, taip pasiekus iškalbingą 10 mln. parduotų hibridinių modelių skaičių. Antroji tema – gerokai subtilesnė, kadangi šnekama apie išvaizdą. Nei vienos kartos „Prius“ itin patraukliais bruožais nepasižymėjo (nors ir laimėjo ne vieną dizaino apdovanojimą), kadangi efektyvumas visados dominavo virš efektingos išvaizdos. Ir ypatingai tai pasakytina apie naujausios kartos „Prius“ – jei iš kai kurių kolegų teko girdėti, kad automobilis yra gražus, kur kas daugiau nuomonių tenka išgirsti, kad išvaizda, švelniai tariant, nekokia – išties, itin kontroversiškų formų mašina, ypatingai jos galinė dalis. Tačiau su laiku akys prie neįprastų formų kėbulo pripranta ir žvelgiant į ankstesnės, trečios kartos klasikinės išvaizdos hečbeką, šis jau pradeda atrodyti morališkai pasenęs. Bent jau taip atsitiko man – jei pirmą kartą pernai metų Ženevos parodoje išvydęs naujausios kartos „Prius“ pagalvojau, kad kažko aš automobilių dizaine nebesuprantu, tai su laiku jo formos pradėjo atrodyti gana įdomios, o vėliau – ir visai patrauklios. Kitoks nei įprastas hibridas O jei kalbėti apie antrąją iš tinklo įkraunamo „Plug-In“ versiją (pirmoji debiutavo su trečios kartos modeliu), tai nuo įprasto modelio šis variantas skiriasi daugiau nei kiti gamintojai atlieka pakeitimų, pristatydami naują kartą. Pradėkime nuo priekio – čia kitoks variklio gaubtas, priekinės grotelės ir efektingas buferis, labiau primenantis naujausius „Lexus“ modelius. Maža to, čia net visiškai kitokie priekiniai žibintai – visose komplektacijose turintys „Matrix LED“ technologiją, kuri leidžia paskirstyti šviesuos pluoštą maksimaliai efektyviu būdu, išjungiant tik tuos segmentus, kurie gali akinti kitus eismo dalyvius, taip pat maksimaliai paskirstant šviesos intensyvumą (tiesa, ne vienas gamintojas jau seniai įdiegęs šią technologiją). Ką jau kalbėti apie galinę dalį – vieno ko vertas išgaubtas galinis stiklas su per vidurį išlenktu ortakiu – tokius eksperimentus sau gali leisti tik itin finansiškai tvirtai ant kojų stovintis gamintojas. Ir galiniai LED žibintai kitokie – vertikalūs, o ne horizontalūs kaip įprastame „Prius“, su stabdžių žibintų juosta išilgai galinio ortakio, tad itin efektingai atrodantys tamsoje. Bet net ir tuo įdomybės nesibaigia – bagažinės durelės pagamintos iš anglies pluoštu sustiprinto plastiko – tokios brangiai kainuojančios technologijos dažniausiai taikomos superautomobilių kėbulų gamyboje ir tokios durelės yra pirmosios masinės gamybos automobiliuose. Todėl, papildomai su lengvo aliuminio kėbulo dalimis, automobilis, būdamas beveik 4,7 m ilgio ir įvertinus, kad jame sumontuoti dideli akumuliatoriai, taip pat du papildomi elektros varikliai bei kita elektros įranga, nereikalinga įprastiems automobiliams, sveria neįtikėtinai mažai – vos nuo 1530 kilogramų. Tad „elektrinis“ „Prius“ atrodo kur kas efektingiau už įprastą. Išskyrus vieną dalyką – jam velniškai netinka vieninteliai galimi, vos 15 colių skersmens ratlankiai (įprastam modeliui siūlomi ir 17 colių ratai). Žinoma, mažesnis padangos plotas mažiau priešinasi riedėjimui ir leidžia sutaupyti degalų, bet jau ne vienas gamintojas, pavyzdžiui, tiek BMW, tiek ir „Renault“ siūlo net 20 ar net 21 colių ratlankius, ant kurių sumontuotos įprasto pločio padangos. Du elektros varikliai ir talpesni akumuliatoriai O kalbant apie technologijas, tema dar platesnė. Skirtingai nuo įprasto „Prius“, čia papildomai pritaikyta ne viena pažangi technologija. Kaip ir ankstesnės kartos iš tinklo įkraunamame „Prius“, čia taip pat sumontuoti žymiai talpesni akumuliatoriai kaupti gerokai daugiau energijos nei tik įkraunant akumuliatorius stabdymo metu. Ličio jonų akumuliatorių talpa padidėjo dvigubai – nuo 4,4 iki 8,8 kWh ir tai padidino vien tik elektra įveikiamą atstumą daugiau nei dvigubai – ypatingai netaupant galima nuvažiuoti daugiau kaip 50 kilometrų, o pagal oficialią bandymų metodiką – net 63 km. Žinoma, įprastų elektromobilių savininkai, išgirdę šiuos skaičius, tik šyptelės, bet nepamirškime, kad šio automobilio neriboja būtini sustojimai įkrovimui. Ir net esant dvigubai talpesniam akumuliatoriui, jo tūris padidėjo tik 66 proc. – nuo 87 l iki 145 l ir, sverdamas 120 kilogramų, ji yra tik 50 proc. sunkesnis. Įkrovimo galia padidėjo nuo 2 iki 3,3 kW, tad jį galima įkrauti 65 proc. greičiau nei anksčiau – per 2 val., naudojant „Mennekes“ tipo jungtį, ir per 3 val. 10 min. – iš tokios pačios rozetės, į kurią jungiate plaukų džiovintuvą ar barzdaskutę. Kaip ir ankstesnės kartos modelyje, čia vidaus degimo variklis papildomai sąveikauja su elektros motoru, kurio sukimo momentas į ratus perduodamas per planetarinę pavarų dėžę, valdomą elektronikos, kuri reikiamu algoritmu, atsižvelgiant į važiavimo sąlygas ir vairuotojo veiksmus, paskirsto galią varantiems ratams. O naujajame „Prius Plug-In“ sumontuota dviejų elektros motorų pavaros sistema – ir tai yra geriausia, kas tik galėjo nutikti šiam hibridiniam modeliui! Drauge su pagrindiniu elektros varikliu, papildomas motoras, kuris atlieka ir generatoriaus funkciją, padidina elektros variklių įdedamą galią bėgėjantis, taip pat žymiai pagerina maksimalų greitį važiuojant vien tik elektra – dabar šiuo režimu galima pasiekti net 135 km/val. Taip pat elektros varikliams generuojant didesnę galią, žymiai rečiau tenka darbuotis vidaus degimo varikliui. Degalų sąnaudos – 1l/100 km! Bendra hibridinės pavaros galia siekia 90 kW arba 122 AG ir tai leidžia „Prius Plug-in Hybrid“ iki 100 km/val. įsibėgėti per 11,1 sekundės bei pasiekti maksimalų 162 km/val. greitį.  Ir kol įkrauti akumuliatoriai, ši sistema veikia kone tobulai – beveik neliko pavėluoto atsako į akceleratoriaus paspaudimą ir automobilis žvaliai bėgėjasi, reaguodamas į vairuotojo norus – didelis elektros variklių sukimo momentas nuo pačių pirmųjų apsukų prideda itin daug gyvybingumo šiam hibridui ir žymiai žvalesnį charakterį, palyginti su įprastu modeliu – net pats nustebau, kokie gi skirtingi jų charakteriai. Važiuodami hibridiniu režimu įveikėme apie 90 kilometrų, kol visiškai išseko įkrauto akumuliatoriaus sukaupta energija – kai ji tapo generuojama tik iš stabdymo gaunamos energijos, viskas grįžo į senas vėžes. Kitaip tariant – nuobodu. Idealiomis sąlygomis, pagal oficialų degalų sąnaudų ciklą, 100 km hibridas naudoja vos 1 l degalų! Žinoma, tai įvertinant, kad 63 kilometrai važiuojami tik elektra, likusiems 37 kilometrams turėtų pakakti 1 l degalų. Visai tai tik teorija – pirmąją bandymų dieną, įveikę 170 kilometrų ir bandydami automobilį skirtingais režimais, pasiekėme 3,7l/100 km vidutines degalų sąnaudas. Kad galima geriau ir labai nesistengiant, parodė kolega – jo ekipažo sąnaudos, įveikus tą patį atstumą ir itin netaupant, buvo 2,9 l/100 km. Automobilio stoge sumontuotos saulės baterijos – jos yra tik „Active Solar“ versijoje ir, pasak gamintojų, per metus vien iš saulės sugeneruota energija papildomai galima nuvažiuoti iki 1000 kilometrų (priklauso nuo to, kurioje pasaulio vietoje gyvenate). Paliktas stovėti automobilis krauna akumuliatorių, kuris vėliau atiduoda energiją pagrindinei baterijai. Anksčiau tokia saulės baterija montuota tik įprastame „Prius“ (šioje kartoje ji nesiūloma), o sukaupta energija buvo skirta tik salono vėdinimui. Dar kitos naujienos – įkrovimo metu pašildomi akumuliatoriai, esant žemai temperatūrai, taip pat jie papildomai šildomi ir išmetamosiomis dujomis. Taip buvo atsižvelgta į gyvenančių šaltame klimate pageidavimus, kurie skųsdavosi, kad šildant saloną ir esant itin žemai aplinkos temperatūrai, akumuliatoriai itin greitai išsikraudavo. Salonas taip pat kitoks Man patinka naujos kartos „Prius“ salonas – įsėdęs į automobilį iš karto supranti, kad esi kitoniškoje, nekasdieninėje mašinoje. Ir nors centre esantys pagrindiniai rodmenys kažkiek primena dviejų dešimčių amžiaus prancūziškų automobilių interjerą, bet antras, žemiau esantis lietimui jautrus ekranas neleidžia abejoti – XXI amžius! Tiesa, gaila, kad pats ekranas, kuris siūlomas Europos rinkoje, yra gana mažas, vos 8 colių – JAV parduodamoje „Prime“ versijoje jis yra vertikalus ir jo dydis prilygsta 11,6 colių planšetei. Tokie komplektavimo niuansai – dėl sertifikavimo. Pavyzdžiui, jei užsisakysite modelį su stoge įrengta saulės baterija, jis neturės nei statymo jutiklių, nei perspėjimo apie šone esančius automobilius, nei aukštos klasės JBL garso sistemos – pavyzdžiui, pastaroji yra siūloma brangiausioje „Premium“ komplektacijoje, tačiau joje nėra saulės baterijų stogo. Visas šias keistenybes atstovai aiškino sertifikacijos Europoje reikalavimais – gausesnė komplektacija padidina automobilio svorį ir, atitinkamai, mokesčių naštą. Taip pat ir gale vietos skirta tik dviems – trečiam keleiviui vieta nenumatyta. Ir, žinoma, lyginant su įprastais hečbekais, bagažinėje nėra labai daug vietos – anksčiau jos buvo 445 l, o liko vos 360 l – daugiau bagažinės tūrio duomenų gamintojas nenurodo, bet faktas, kad tiek savo koncepcija, tiek ir pervežamo bagažo galimybėmis „Prius Plug-In“ tikrai nėra kelioninis automobilis. Kaina – ne visiems Kalbant apie kainas taip pat didelių stebuklų neįvyko – iš tinklo įkaunamo „Prius“ kaina prasideda ten, kur baigiasi brangiausios komplektacijos įprastas modelis (33 tūkst. 650 eurų, tiesa, dabar siūlomas su nemaža nuolaida). Jei tiksliau, nuo 34 tūkst. 250 eurų. 36 tūkst. 90 eurų kainuoja versija su saulės baterija stoge, o brangiausia – „Premium“ komplektacija – turinti odines sėdynes, JBL garso sistemą, bet be saulės baterijos – 36 tūkst. 990 eurų. Tai – tikrai nepigu. Vien tik nedidelės sąnaudos neatstos toli gražu ne pačių praktiškiausių tokio dydžio automobilio savybių, o ir pats jo dydis nėra labai patogus mieste – pristatymo metu kalbinti japonų specialistai ir neslėpė, kad jų gimtinėje ši mašina yra gerokai per gremėzdiška, tad kaip ir anksčiau, pagrindinė jų pardavimo rinka – JAV. Na, o man šis iš tinklo įkraunamas automobilis tapo tikru atradimu, kalbant apie naujos kartos „Prius“ – kur kas efektingesnė išvaizda nei įprasto modelio ir žymiai azartiškesnis važiavimas. Ir esmė čia ne taupyme, važiuojant tik elektra, bet jos pagalboje dinamikoje. Na, o išnaudojus įkrovimo užtaisą, galima toliau važiuoti ramesniu tempu, neieškant įkrovimo vietos. Tik, štai, aš jam visgi sumontuočiau didesnio diametro ratus ir „Active Solar“ komplektacijoje pageidaučiau JBL garso sistemos. Na, ir dar norėtųsi, kad automobilis būtų kokiais 30 centimetrų trumpesnis – šiaip ar taip į bagažinę daug daiktų netilps. Tik įdomu, ar ne per daug kompromisų, renkantis mašiną? Įvertinimas 8/10 „Toyota Prius Plug-In Hybrid“ techniniai duomenys Variklio darbinis tūris: 1798 cm3 Degalai: benzinas/elektra Baterijų talpa: 8,8 kWh Benzininio variklio galia: 72 kW/98 AG/5200 aps./min. Benzininio variklio maksimalus sukimo momentas: 142 Nm/3600 aps./min. Pagrindinio elektrinio variklio galia: 53 kW/72 AG Papildomo elektrinio variklio galia: 22,5 kW/31 AG Bendra variklių galia: 90 kW/122 AG/5200 aps./min. Pavarų dėžė : elektronikos valdoma planetarinė Varantieji ratai: priekiniai Ilgis: 4645 mm Plotis: 1760 mm Aukštis: 1470 mm Važiuoklės bazė: 2700 mm Svoris: nuo 1530 kg Įsibėgėjimas iki 100 km/val.: 11,1 sek. Maksimalus greitis: 162 km/val. Vidutinės degalų sąnaudos: 1 l/100 km CO2 emisija: 22 g/km Bagažinės tūris: 360 l Kaina: 34 tūkst. 250 eurų