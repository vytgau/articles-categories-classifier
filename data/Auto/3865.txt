Sniego likučiai vis dar dengia trasos kraštus, per šią žiemą mačiusius šimtų automobilių startus. Sniegui teks trauktis, nes šio savaitgalio varžybos atrieda su karštomis intrigomis. Abiejomis ašimis varomų automobilių klasėje lyderiai du: nuosekliai visose varžybose taškus pelnęs Feliksas Kairys, bei vos dviejuose etapuose ypatingai sėkmingai finišavęs „Autoplius Fast Lap“ prizininkas Simonas Urbonas – vienas iš jų galės džiaugtis sezono nugalėtojo taure. Panašioje situacijoje S. Urbonas atsidūrė ir „PRO4“ klasėje – kol kas jis trečias, tačiau teoriškai dar turi šansų kovoti su antroje vietoje esančiu Vyčiu Šliažu bei nuosekliai visą sezoną „Nemuno žiedą“ lankiusiu ralio pilotu Pauliumi Novaku. Sėkmingas S. Urbono startas savaitgalio varžybose atvertų jam galimybę savo taurių kolekciją papildyti dar keletu trofėjų ir taip pabaigti žiemos pasiruošimo sesiją.  Kitose klasėse intrigos kiek mažiau: Andrius Miglinas užtikrintai pirmauja galine ašimi varomų automobilių klasėje, Tomas Michailovinas valdo tiek „PRO2“, tiek ir priekine ašimi varomų automobilių klasės įskaitą. Renginio organizatoriai „Tėvas Racing“ vis dar stebisi šių varžybų populiarumu – vien galine ašimi varomoje klasėje šiemet sudalyvavo beveik 120 žmonių, bendrai varžybos sulaukė daugiau nei 300 žiemos malonumų ieškotojų apsilankymo ir nė viename etape nebuvo mažiau nei šimto dalyvių. „Lietuvoje nedažnai gauname taip sočiai pasidžiaugti žiemos vairavimo malonumais, tad vos tik gavę šansą, entuziastai jį išnaudoja“, – varžybų sėkme džiaugėsi organizatoriai. Savaitgalį planuojamame finale jau užsiregistravo didesnė dalis čempionato lyderių, tad varžybos nusimato tikrai įdomios, o visus taip ir nespėjusius išbandyti savęs, „Tėvas Racing“ sekmadienį kviečia atvykti į Kačerginę – vietos užteks visiems.