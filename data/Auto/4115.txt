„Mes labai džiaugiamės, kad Justas važiuos mūsų komandoje. Jis ir pernai buvo mūsų komandos lyderis „Junior“ klasėje. Šiemet mes neabejojame, kad jis ir vėl bus labai greitas“, – sako „DR Racing“ komandos vadovas, penkis kartus pasaulio kartingo čempionas Danilo Rossi. Lietuvis, kuris šį vasarį švęs penkioliktąjį gimtadienį, šiais metais dėl netikėtai pakeistų FIA (Tarptautinės automobilių sporto federacijos) pakeistų nuostatų turės lenktyniauti galingesnėje kartingo klasėje. „Šiek tiek griūna mūsų planai. Praeitas sezonas mums buvo mokomasis „OK Junior“ klasėje. Šiais metais jau tikėjomės ir planavome kautis dėl aukštų vietų. Bet, kadangi netikėtai FIA pakeitė taisykles ir penkiolikmečiams nebegalima šioje klasėje lenktyniauti, teko persėsti į galingesnį ir greitesnį OK klasės kartą. Šis sezonas ir vėl mums taps nauja patirtimi“, – prieš išvykdamas į Italiją pasakojo J. Jonušis. OK klasė yra kur kas galingesnė. Nors joje nuo šių metų įsigalioja taisyklė, leidžianti lenktyniauti nuo 15 metų amžiaus, tačiau šios klasės lyderiai – suaugę ir susiformavę lenktynininkai. Lietuviui teks vienoje gretoje kautis su geriausiais pasaulyje. Suprasdamas, kad šį sezoną teks atsisveikinti su aukštais rezultatais Europos ir pasaulio čempionatuose, Justas nutarė išbandyti ir kitas kategorijas. Komanda planuoja, kad J. Jonušis šiais metais sugrįš ir į Lietuvos kartingo čempionatą – čia savo jėgas išbandys galingiausioje KZ2 klasėje. „Jeigu viskas gerai seksis, galbūt pabandysiu KZ2 klasės kartu vienerias ar keletą varžybų važiuoti ir užsienyje“, – pasakoja Justas. Be to, lietuvis galvoja išbandyti savo jėgas ir su kartingu nesusijusiose disciplinose. Planuose – „Formulės 4“ testai, bandymas išmėginti savo jėgas važiuojant kėbuliniu automobiliu ir pan. „Tačiau tai tolimesni planai, kai įsibėgės pavasaris. Dabar svarbiausia – artimiausios dvejos lenktynės Italijoje. Jos pirmiausiai ir parodys, kur mes toliau eisime“, – atvirauja J. Jonušis. Šį savaitgalį lietuvis dalyvaus Italijos WSK „Champions Cup“ lenktynėse Adrijos trasoje. Lenktynėse OK klasėje užsiregistravo net 49 dalyviai, tarp kurių ir dar vienas lietuvis – Kasparas Vaškelis. Tačiau lietuviams nebus lengva – tarp jų konkurentų yra daug itin garsių pavardžių. Pavyzdžiui, J. Jonušis turės kovoti su net keletu pasaulio čempionų: ispanu Pedro Hiltbrandu, Karoliu Baszu, prancūzu Victoru Martinsu – visi jie yra tapę greičiausiais pasaulyje lenktynininkais savo klasėse. Ir visi jie yra gerokai vyresni už J. Jonušį. Beje, įdomu, kad Justas lenktyniaus su lenktynininko Ralfo Schumacherio sūnumi Davidu. Pastarasis atstovaus savo šeimos vardo „Schumacher Racing Team“ komandai. Dar po savaitės, pirmąjį vasario savaitgalį, toje pat „Adria“ lenktynių trasoje vyks ir pirmasis WSK „Super Master Series“ lenktynių etapas. Dėl to Justas net dviem savaitėms lieka Italijoje. Rezultatus gyvai ir tiesioginę TV transliaciją galima matyti internete: www.wskarting.it.