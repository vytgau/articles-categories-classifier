Lietuvos autoverslininkų asociacijos (LAA) vadovas Rokas Knyva pastebi, kad šeimoms, ieškančioms sau tinkamiausios mašinos, svarbiausi būna trys aspektai: ergonomiškumas, talpumas ir, žinoma, vartotojui tenkantys kaštai. „Šiuolaikiniame šeimos automobilyje visi turi jaustis patogiai. Šiandien keliaujama vis dažniau, tad ir transporto priemonėje praleidžiame pakankamai daug laiko. Natūralu, kad kelionės metu norime jaustis kaip įmanoma komfortiškiau: patogiai atsisėsti, nesusispausti, turėti galimybes sutrumpinti kelionės laiką įvairiomis pramogomis. Žinoma, ne mažiau svarbiu faktoriumi išlieka transporto priemonės ekonomiškumas“, – teigia R. Knyva. Jam pritaria ir didžiųjų automobilių gamintojų atstovai Lietuvoje. Kaip sako „Ford“ atstovaujančios „Inchcape Motors“ rinkodaros vadovė Justė Šataitė, lietuvių šeimos visų pirma ieško universalių modelių, gebančių prisitaikyti prie jų poreikių. „Tradicinė keturių asmenų šeima automobilį dažniausiai renkasi iš vienatūrio arba visureigio tipo modelių. Tokie automobiliai yra erdvūs, jų sėdynės atskiros, bet jas galima transformuoti, priklausomai nuo poreikio, papildomai sukuriant vietos netikėtiems keleiviams ar prireikus pervežti didelius daiktus“, – sako J. Šataitė. Automobilyje be šeimos narių turėtų tilpti ir dar vienas asmuo: draugas, auklė ar senelė. Jeigu jame bus tik keturios sėdimos vietos, šeima nuolat jaus diskomfortą ir pradės galvoti apie tai, kad jai reikia erdvesnio modelio. „Lietuviai tradiciškai nori didelio automobilio. Tačiau pasirinkimą dažnai lemia tai, ar automobilis yra pirmasis šeimoje. Šeimos dažnai turi vieną didelį automobilį ilgoms kelionėms ir vieną mažesnį automobilį, į kurį telpa visa šeima, tačiau kelionėms jis nėra labai patogus“, – dėsto J. Šataitė. Talpi bagažinė šeimos automobiliui tiesiog būtina. Joje turėtų tilpti ne tik du vežimėliai, bet ir dar likti vietos papildomam bagažui. Salonui irgi labai svarbus erdvumas bei patogios sėdėjimo vietos, kurios privalo pasižymėti galimybe jas reguliuoti pagal individualius poreikius. Papildomo komforto prideda ir tokios smulkmenos kaip įvairios dėtuvės, angos, nišos, kuriose galima pasidėti gėrimus, išmaniuosius įrenginius, žaislus, knygas, drabužius. Kaip pabrėžia „Volkswagen“ gamintojui atstovaujančios „Moller Auto“ rinkodaros vadovė Neringa Žukauskaitė, šiuolaikiniai automobiliai gali pasiūlyti pakankamai daug panašių sprendimų. „Šeimoms šiandien galime pasiūlyti viską nuo stogo bagažinių ir skersinių, skirtų dviračių, slidžių laikymui, iki filmų grotuvų. Net ir sėdynės kuriamos taip, kad galėtų būti nesunkiai transformuojamos“, – teigia N. Žukauskaitė. Šeimos turėtų kelti ir pakankamai griežtus reikalavimus saugumo sistemoms. Tokie sprendimai, kaip automatinio stabdymo funkcija, vairuotojo nuovargio atpažinimo sistema, eismo juostos išlaikymo sistema, aplinkos eismo stebėjimo sistema ir t.t. šiuolaikiniame šeimos automobilyje tampa vis labiau geidžiamais elementais. Gamintojai skiria didelį dėmesį keleivių saugos priemonėms, tame tarpe skirtoms ir specialiai vaikams. Sėdimosios vietos gale aprūpinamos šoninėmis saugos oro pagalvėmis bei ISOFIX laikikliais vaikiškoms kėdutėms. Kai kurių automobilių galinės sėdynės gali vienu judesiu transformuotis į vaikišką kėdutę, kuomet vidinė sėdynės dalis išsikelia į viršų, ant kurios gali sėdėti vaikas. Nuotolinis durų užraktas neleidžia vaikams patiems atidaryti automobilio durelių iš vidaus. „Gamintojai intensyviai dirba tam, kad automobiliai būtų kuo saugesni vairuotojui, keleiviams ir aplinkiniams. Pasinaudoti jų darbo rezultatais – tiesiog būtina“, – sako N. Žukauskaitė. Paprastai automobilis – ne prabangos, o būtinybės prekė, tad jo kaina taip pat lemia pasirinkimą. Savo finansus šeimos paprastai skaičiuoja ir „į priekį“, tad, skaičiuojant išlaidas, vien automobilio kaina neapsiribojama. „Labai svarbu, kiek kainuos automobilio eksploatacija, kiek pinigų bus išleidžiama kas mėnesį kurui ir kitoms su automobiliu susijusioms išlaidoms. Nors kol kas du klientai iš trijų renkasi automobilį su dyzeliniu varikliu, šiandien rinkoje jau yra labai gerų ekonomiškų, mažiau taršių benzininių variklių“, – konstatuoja J. Šataitė.