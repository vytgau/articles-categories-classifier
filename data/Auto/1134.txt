Būtent taip pasielgė Kauno miesto žmogaus saugos metodinis būrelio specialistai, drauge su laikinosios sostinės policijos pareigūnai ir Vaišvydavos pagrindinės mokyklos bei KTU Vaižganto progimnazijos mokiniais. Tradicija tapusio saugaus eismo renginių maratono „Saugok mane“ paskutinis etapas buvo dedikuotas slidžiam keliui. „Mes visus saugaus eismo užsiėmimus stengiamės susieti su konkretaus metų laiko aktualijomis, nes taip vaikams kur kas lengviau suvokti priežastinius ryšius. Tarkim kodėl dabar būtina itin atidžiai eiti per gatvę net tik nereguliuojamoje perėjoje, bet ir sulaukus žalio šviesoforo signalo? Net pačių geriausių norų kupinas vairuotojas gali fiziškai nespėti sustabdyti savo automobilio, jei padarys bent menkiausią klaidą prognozuodamas, koks bus stabdymo kelias asfalto paviršiui pasidengus plika akimi neįžiūrimu ledo sluoksniu ar telkšant tirpstančio sniego baloms. O jei dar padangos nudilusios ar prastai veikiantys stabdžiai? Tada savo teises tiesmukai suprantantys ir į važiuojamąją dalį žengiantys pėstieji atsiduria didžiuliame pavojoje“, – apie akciją „Aš ir Tu atsargūs, kai slidu“ pasakoja viena jos iniciatorių, vairavimo mokyklos „ARV-Auto“ neformalaus ugdymo būrelio mokytoja-ekspertė Lina Šembergė.  Su minėtų Kauno mokyklų moksleiviais klasėse pakalbėję apie slidaus kelio ypatumus ir būtinybę koreguoti elgseną gatvėje, buvo nupieštos kelios dešimtys atvirukų saugaus eismo tema. Po pamokų, drauge su policijos pareigūnais, Vaišvydavos plente bei Juozapavičiaus prospekte vaikai patys stabdė automobilius ir, pasveikinę vairuotojus su artėjančiomis šventėmis, įteikė vienetines atvirutes. Pareigūnai savo ruožtu padovanojo 2018-ųjų kalendoriukus ir palinkėjo būti atsargiais kelyje. Ši akcija daugiau nei 200 vairuotojų veiduose įžiebė šypsenas. Keletas jų netgi nutarė „atkeršyti“ už siurprizą ir nuvažiavę iki artimiausios parduotuvės parvežė vaikams pyrago bei krūvą bananų. „Turbūt dažnam, pamačius stabdantį policijos pareigūną, lengvas šiurpuliukas pereina per kūną: „kąąąąą padariau???“. Bet šįkart, net nespėjus paklausti, su šypsena pribėga mergaitė ir linki važiuoti saugiai! Ačiū už gražias iniciatyvas!“, – dėkojo viena „įkliuvusių“ moterų. Savo ruožtu prisidėjusios prie akcijos organizavimo techninės apžiūros įmonių asociacijos „Transeksta“ direktorius Gintautas Šlėderis pastebi, kad net jei automobilio stabdžiai veikia nepriekaištingai, stabdymo kelią pakoreguoti ir incidentą gatvėje išprovokuoti gali neteisinga vairuotojo elgsena. „Viena dažnesnių klaidų – netaisyklinga sėdėsena prie vairo. Jei stabdžių pedalą sunku pasiekti, vadinasi, iškilus būtinybei staiga stabdyti, sunku jį pakankamai greitai ir stipriai paspausti. Dėl šios priežasties stabdžių sistemoje sukuriamas pernelyg mažas slėgis, o automobilio stabdymo kelias pailgėja keletu metrų. Kartais būtent jų pritrūksta norint išvengti susidūrimo“, – akcentuoja G. Šlėderis. Akcija „Aš ir tu atsargus kai slidu“ šiais metais buvo organizuojama jau šeštąjį kartą. Iniciatyvą taip pat parėmė radijo stotis „TAU“, Lietuvos automobilių klubas bei „Michelin“ padangų atstovai iš bendrovės „Erosus“.