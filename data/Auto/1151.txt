„Iš Vilniaus mikrorajono Justiniškių važiavau į Zujūnus pas draugą. Sėkmingai nuvažiavau iki gyvenvietes pagrindinės gatvės, kai per sankryžą mane aplenkė „Opel Vectra“ vairuotojas. Įvažiavome į miesto teritoriją, todėl leistinas greitis buvo 50 km/val., mes važiavome apie 40 km/val. Ta pačia juosta, kurioje važiavau aš ir „Vectra“, priekyje riedėjo smėlio prikrautas sunkvežimis, kuris vėliau sustojo ir atbulomis pradėjo važiuoti į kiemą. Apvažiavome tą sunkvežimį, greitis buvo 30-40 km/val., kai staiga jis („Opel“ vairuotojas – aut.) be jokios priežasties kirto per stabdžius. Aš taip pat stabdžiau, tačiau buvo per vėlu – atsitrenkiau į jo automobilio galą“, – pasakojo vaikinas. Bandė tartis Pasak Benedikto, iš automobilio išlipęs „Vectra“ vairuotojas mėgino įtikinti nekviesti policijos. „Išlipome iš automobilių ir jis iškart pradėjo manęs prašyti, kad nekviesčiau policijos, sakė, kad yra išgėręs bei siūlė tiek pinigų, kiek tik paprašysiu. Tačiau aš jam pasakiau, kad jo pasiūlymai manęs nedomina“, – teigė vaikinas Kol girtas vairuotojas toliau maldavo susitarti, Benediktas iškvietė policiją. „Kai jis pamatė, jog atvyksta policija, paliko atrakintą automobilį ir tekinas pasileido bėgti. Pareigūnai pradėjo vytis“. Anot vaikino, po 15 minučių, policija pristatė bėglį į įvykio vietą ir davė jam pūsti į alkotesterį. „Paklausiau pareigūnų, ar galiu pažiūrėti į rodmenis, jie man mielai parodė. Ekrane degė – 2,94 promilės (sunkus girtumo laipsnis)“, – pasakojo Benediktas. Vėliau automobiliai buvo patraukti nuo kelio, o avarijoje dalyvavęs vairuotojai – pristatyti į komisariatą aiškintis įvykio aplinkybių. „Komisariate gavau pasirašyti popierius, kuriuose buvo nurodyta, kad už šį eismo įvykį gavau įspėjimą, jog nesilaikydamas saugaus atstumo – atsitrenkiau į priešais važiavusį automobilį. Mes tiesiog pažiūrėjom, kad tai įspėjimas, dar pareigūnų pasitikslinom, kas buvo kaltas šiuo atveju. Man pasakė, kad tai abipusė kaltė – aš, kad įvažiavau, o jis, jog vairavo neblaivus. Policija išsiaiškino, kad jis net neturėjo teisės vairuoti automobilį“, – pasakojo DELFI pašnekovas. Po autoįvykio vaikinas susisiekė su draudimo agentūra, gavo autoserviso kontaktą bei nugabeno automobilį remontui. Tačiau, kaip paaiškėjo vėliau, įspėjimas neatleido Benedikto nuo administracinio nusižengimo ir paaiškėjo netikėta žinia. Netikėta žinia „Lapkričio 30 d. man paskambino iš autoserviso ir pasakė, kad draudimas nesumokės už automobilio remontą, nes iš policijos gavo informaciją, jog dėl šios avarijos esu kaltas tik aš“, – pasakojo Benediktas. Nuvažiavome į policiją, bet ten išgirdome, kad tai senas eismo įvykis ir nėra galimybių peržiūrėti duomenų bazės, bet sprendimas yra toks, jog aš esu kaltininkas. Dabar taip išėjo, kad vairuotojas, kuris buvo visiškai girtas ir neturėjo teisių liko visiškai nekaltas dėl šio šio eismo įvykio“, – piktinosi vaikinas. Benediktas kreipėsi ir į draudimo bendrovę, kuri apdraudė „Opel Vectra“, tačiau atsakymas buvo vienas ir tas pats – „vadovaujamasi policijos duomenimis, todėl nieko negalima padaryti“. DELFI susisiekus su Vilniaus apskrities vyriausiuoju policijos komisariatu, jo atstovas Paulius Radvilavičius patvirtino, kad sunkiai apgirtęs ir teisių vairuoti transporto priemonę neturėjęs vairuotas buvo nekaltas dėl autoįvykio. „Policija abipusės kaltės neįžvelgė. Nustatyta, kad dėl eismo įvykio kaltas tik „Opel Astra“ vairuotojas (Benediktas – aut.), kuris pažeidė KET, nesilaikė saugaus atstumo ir atsitrenkė į priešais važiavusį automobilį, tokiu būdu padarė administracinį nusižengimą“, – teigė policijos atstovas. Išvengė griežčiausios atsakomybės Dėl avarijos nekaltu pripažintas eismo įvykio metu sunkiai apgirtęs ir vairuoti teisės neturėjęs vairuotojas nemalonumų taip pat neišvengė. Tiesa, už sunkų girtumo laipsnį numatyta baudžiamoji atsakomybė, tačiau girtam ir beteisiam vairuotojui pavyko išvengti griežčiausios bausmės. „Eismo įvykyje dalyvavęs „Opel Vectra“ vairuotojas pripažintas kaltu tik dėl to, kad automobilį vairavo neblaivus bei neturėdamas teisių. Vilniaus rajono apylinkės teismas nusprendė nutraukti ikiteisminį tyrimą. Vairuotojas perduotas laiduotojos atsakomybėn. Taip pat iš vyro konfiskuotas automobilis, teismas nutarė skirti baudžiamojo poveikio priemones – sumokėti 20 MGL dydžio įmoką į nukentėjusiųjų nuo nusikaltimų asmenų fondą bei uždrausti vyrui vairuoti transporto priemones 3 metams“, – teismo nutartį komentavo P. Radvilavičius.