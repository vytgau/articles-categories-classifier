Naujieji metai vairuotojus pasitiko ir su nauju Administracinių nusižengimų kodeksu, ir su griežta blaivumo, greičio, automobilių techninės būklės kontrole. Bet didesnio pareigūnų dėmesio trokšta tikrai ne visi. Štai Kauno kelių policijai su techninės apžiūros specialistais surengus reidą, piktų veidų netrūksta. Vienas jų – svečio iš Ukrainos. Daugumos stabdomų automobilių techninė būklė puiki. Ir porą įtarimų dėl galimo girtumo alkotesteris tuoj pat išsklaido. Pareigūnai tikina, kad kur kas daugiau pažeidimų užfiksavo prieš šventes, ir čia pat stabdo įtartinai „tamsų“ „Volkswagen Golf“. Specialiu aparatu tikrinamas šviesos pralaidumas. Reikalavimas – ne mažiau 70 procentų. Koks rezultatas? 43,6. Tai reiškia, kad pareigūnams teks anuliuoti techninės apžiūros taloną. Nebent vairuotoja čia pat nusiluptų tamsintą plėvelę. Bet ir tokiu atveju bauda neišvengiama. Pareigūnai sako, kad Kaune tokių su „niauktais“ langais tebevažiuojančių gudruolių – apstu. Apie reidą plačiau žiūrėkite reportaže. 