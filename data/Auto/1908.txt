Gamintojo teigimu, koncepcinis modelis „Aventura Exclusive“ puikiai atskleidžia, kaip ateityje atrodys „Volkswagen“ pikapai. Jie turės dar daugiau arklio galių bei didesnį sukimo momentą. Kaip rašoma pranešime žiniasklaidai, ryškios „Turmeric Yellow Metallic“ spalvos koncepcinis pikapas „Amarok Aventura Exclusive“ leidžia pažvelgti į aukšto lygio ateities viziją su 3,0 litrų TDI varikliu. Šis modelis taip pat turi aštuonių pakopų automatinę pavarų dėžę ir nuolatinę visų ratų pavarą, išvysto 190 kW / 258 AG bei turi didesnį sukimo momentą. Visa tai užtikrina ir pakankamą galią vilkimui bei pagreitėjimui. Koncepcinis „Volkswagen Amarok Aventura Exclusive“ modelis su erdvia dviguba kabina pasižymi ne tik ryškia spalva, bet ir išraiškingu išorės dizainu. Ypatingo dėmesio verti tokie charakterį ir stilių pabrėžiantys elementai kaip 19 colių blizgūs poliruoti „Milford“ lengvojo lydinio ratlankiai, gausiai chromuotos slenksčių apdailos, apsauginis lankas virš krovinių skyriaus, priekinės apsauginės grotelės, išoriniai veidrodėliai ir galinis buferis. Sportišką charaktertį paryškina bi-ksenoniniai priekiniai žibintai su šviesos diodų dieninėmis šviesomis. Koncepcinio „Amarok Aventura Exclusive“ automobilio salone sportišką charakterį atskleidžia juodos odos akcentai su „Turmeric Yellow“ spalvos kontrastinėmis siūlėmis. Automobilis taip pat aprūpintas patogiomis „ergoComfort“ sėdynėmis su 14 krypčių reguliavimu, 3 stipinų daugiafunkciu oda aptrauktu vairu su pavarų perjungimo svirtelėmis ir „Discover Media“ navigacijos sistema. Šiame „Amarok“ modelyje pirmą kartą galima pamatyti naują juodos spalvos lubų apmušalą, kuris derinamas prie „Titanium black“ spalvos interjero. Vairuotojo komfortui įdiegtos tokios funkcijos ir įranga kaip „ParkPilot“ sistema, galinio vaizdo kamera ir šimtaprocentinis mechaninis diferencialo blokavimas. Kartu su koncepciniu „Amarok Aventura Exclusive“ modeliu „Volkswagen“ pristatė ir suvyniojamo uždangalo sistemą – rakinamą, vandeniui atsparų krovininės platformos uždangalą, pirmą kartą pagamintą iš aliuminio. Apsauga iš aliuminio tap pat skirta ir kėbulo dugnui. Frankfurto automobilių parodoje taip pat debiutavo ir naujasis specialios serijos modelis „Volkswagen Amarok Dark Label“. „Amarok Comfortline“ pagrindu sukurtas, ribotos serijos „Indium Grey matt“ spalvos „Amarok“ modelis pasižymi prabangiu dizainu. Jį pabrėžia tokie tamsios spalvos elementai kaip juodi apsauginiai slenksčių vamzdžiai, matinės juodos spalvos lankas, laku dengtos chromuotos priekinių grotelių juostos ir 18 colių antracito spalvos lengvojo lydinio ratlankiai „Rawson“ su blizgiu paviršiumi.  Gamintojo teigimu, „Amarok Dark Label“ yra sukurtas tiems vairuotojams, kuriems rūpi dizainas, tačiau jie nenori atsisakyti tikrojo bekelės automobilio privalumų. Stilingą išvaizdą vainikuoja matinės juodos spalvos durų rankenos ir išoriniai veidrodėliai bei „Dark Label“ logotipas ant durų slenksčio. Salono viduje specialaus modelio dizaino liniją tęsia naujas juodos spalvos lubų apmušalas ir kilimėliai su „Dark Label“ logotipu. „Volkswagen“ komercinių automobilių gamintojas naująjį „Amarok Dark Label“ siūlo su dviem V6 variklio konfigūracijomis: 120 kW TDI varikliu su šešių pakopų mechanine pavarų dėže bei galinių ratų pavara arba su prijungiama visų ratų pavara ir 150 kW TDI varikliu su šešių pakopų mechanine pavarų dėže ir prijungiama visų ratų pavara 4MOTION arba aštuonių pakopų automatine pavarų dėže ir nuolatine visų ratų pavara. Vokietijoje šį modelį bus galima įsigyti 2018 m. pavasarį. Jo bazinėje komplektacijoje yra „BlueMotion Technology“, „Start-Stop“ sistema, stabdymo energijos rekuperacija bei mažo pasipriešinimo riedėjimui padangos. Visi varikliai atitinka EU6 išmetamųjų dujų standartą. 5,25 metrų ilgio ir 2,23 metrų pločio ketverių durų „Volkswagen Amarok“ komerciniai pikapai, priklausomai nuo įrangos linijos, gali gabenti daugiau nei 1 tonos krovinį. Kai kurių „Amarok“ modelių vilkimo pajėgumas siekia iki 3,5 tonų.