Užduotis netūrėtų būti sunki, atsižvelgiant į trasos plotą, didesnį nei 70 hektarų, tačiau toli gražu ne visas jis tinkamas kokybiškoms varžyboms. Šį kartą plėtrai bus panaudota „drifto“ trasa, kurioje įsikurs BMW ir „Suzuki“ taurės varžybos. Tradiciškai – organizatoriai pateiks naujovių ir tai bus ne tik nauja trasa. „Mūsų renginio šūkis – varžybos kiekvienam. Kaip matome, kol kas labai neblogai išpildome savo tikslą, tačiau norime žengti žingsnį dar toliau. Norime pasiekti žmones, kurie niekados nėra išbandę sportinio vairavimo ypatybių, bijo sugadinti savo automobilį ir nenori išleisti šiam testui didelės pinigų sumos. Tokiam vartotojui paruošėme pasiūlymą – „Super Slalomas“. Mintis paprasta – atkeliaujate, į taupyklę metate penkis eurus, sėdate į mūsų paruoštą automobilį ir lekiate į slalomo trasą. Patiko? Procedūrą kartojate tiek kartų, kiek tik norite. Kažkas nepavyksta ir norisi patarimų? Per žingsnį nuo Jūsų stovės Lietuvos slalomo „guru“ Edvinas Sabalys, pasiruošęs atsakyti į visus klausimus ir pagelbėti Jūsų sportinės kelionės pradžioje. Šioje trasoje varžytis nereikia – tai vieta išbandyti figūrinį vairavimą, suprasti kaip elgiasi automobilis. Labai tikimės, jog ši trasa taps populiari tarp savo vyrus į trasą atlydinčių damų – kol vyrai lakstys didelėje trasoje ir matuosis sekundės dalis, damos galės tobulinti savo vairavimo įgūdžius. Tikėkimės Edvino žavesys nesugadins kieno nors santykių“, – juokiasi renginio organizatorius Andrius Gelžinis. Tradiciškai trasos asfaltą užims sprinto ir slalomo rungtys, greičiausiųjų lauks „Autoplius.lt“, „Lesta“, „Plaunu Pats“ prizai, o prie varžybų prisijungiantis naujasis rėmėjas „Automotive.lt“ ne tik apdovanos, bet ir pakvies apsilankyti jų stende, bei pakonsultuos dėl modifikacijų, kurios padėtų „Nemuno žiedą“ įveikti greičiau.