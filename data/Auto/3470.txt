SMMT turimais duomenimis, šių metų kovą buvo registruota 562 tūkst. 337 nauji automobiliai – 8,4 proc. daugiau nei analogišką praėjusių metų mėnesį. Tokiems rekordiniams rodikliams įtakos turėjo kovą pakeistas registracijos numerio ženklas, taip pat planai keisti transporto priemonių akcizą (Vehicle excise duty, VED), teigia SMMT. Alternatyviuoju kuru varomų transporto priemonių pardavimai padidėjo beveik trečdaliu. Pirkėjai buvo suinteresuoti įsigyti automobilį iki balandžio 1 dienos, nes nuo šios datos įsigaliojo automobilių apmokestinimo pakeitimai. Ypač buvo paranku iki balandžio 1 dienos pirkti naujus, mažai teršalų išmetančius automobilius. „Tokius rekordinius rodiklius, be abejonės, paskatino vartotojų reakcija į planuojamus naujus transporto priemonių akcizus“, – sakė SMMT vadovas Mike'as Hawesas. Kartu SMMT vadovas perspėjo, kad balandį tikėtinas pardavimų lėtėjimas, atsižvelgus į tai, kad dėl Velykų švenčių yra mažiau pardavimo dienų, tačiau, bendru vertinimu, rinka turėtų išlikti stipri. „Iki metų pabaigos vis dar prognozuojame tik nežymų sulėtėjimą rinkoje“, – sakė M. Hawesas. Nuo balandžio 1 dienos tik tiems naujiems automobiliams, kurių išmetamų teršalų kiekis bus lygus nuliui (elektra arba vandeniliu varomų transporto priemonių), nebus taikomas VED mokestis. Kitiems mažai teršalų išmetantiems automobiliams, pavyzdžiui, hibridiniams, pirmaisiais metais įsigijus automobilį bus taikoma slankiojanti mokesčių, susijusių su CO2 tarša, skalė. Vėliau benzinu arba dyzeliu varomu automobiliams bus taikomas „standartinis“ 140 svarų metinis mokestis. Anksčiau daugumai mažai teršalų išmetančių automobilių savininkams nereikėjo mokėti jokio VED.