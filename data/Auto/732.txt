Lietuvos banko duomenimis, pernai draudimo tarifai didėjo trečdaliu. Draudikai aiškina, kad kainos kyla, nes gausėja avarijų, auga autoremonto paslaugų kainos, o gatvėse važinėja vis daugiau brangių automobilių. Skaičiuojama, kad daugiausia už draudimą moka dvejų metų vairavimo stažo neturintys arba nuolat į eismo įvykius patenkantys jaunesni nei 25-erių vairuotojai. Tačiau bankas gauna skundų, kad kai kurios bendrovės už privalomą civilinį draudimą reikalauja ir apie 5000 eurų per metus. Bankininkai spėja, kad tokiu būdu draudikai stengiasi atgrasyti klientus ir nenori prisiimti atsakomybės už rizikingus vairuotojus. Kol kas bankas tik įspėja tokius draudikus, tačiau neatmeta galimybės imtis griežtesnių priemonių. Patys draudikai sako, kad privalomasis automobilių draudimas nėra pelningas, o dažniau nuostolingas, todėl kainas tenka kelti visiems, ne tik rizikingiems vairuotojams.