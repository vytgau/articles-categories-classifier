Šį žvilgsnį metė JAV Saugaus eismo institutas (IIHS), surengęs du parodomuosius bandymus, kurių metu lengvieji automobiliai trenkiasi į priekabą iš šono. Manoma, kad netrukus šių bandymų pagrindu gali būti įvestas naujas reikalavimas gamintojams – priekabų šonų apačioje montuoti specialias sijas. Šiuo metu Jungtinėse Valstijose privalomas yra tik panašių specialių barjerų montavimas priekabos gale. Tačiau, IIHS turima statistika, 2015 metais lengvieji automobiliai dažniau susidurdavo su vilkikų tempiamomis priekabomis įvažiuodami joms į šoną, o ne į galą (atitinkamai 301 ir 292 atvejai). Pernai visame pasaulyje plačiai nuskambėjo atvejis, kai „Tesla Model S“, važiuodama su įjungta autopiloto funkcija, rėžėsi į sankryžą kirtusio vilkiko priekabą. Joshua Browno automobilis tiesiog palindo po priekaba, ir vairuotojas neturėjo nė menkiausio šanso išgyventi. Spėjama, kad 119 km/val. greičiu judėjusios „Teslos“ kompiuteris paprasčiausiai neatpažino baltos spalvos priekabos kaip kliūties. Būtent tokio pobūdžio avariją ir sumodeliavo IIHS specialistai savo laboratorijoje. Pirmojo bandymo metu vidutinio dydžio sedanas „Chevrolet Malibu“ su manekenu prie vairo 56 km/val. greičiu nukreiptas į 16 metrų ilgio priekabą, neturinčią jokių šoninių sijų. Ji turėjo tik paprastas plastmasines plokštes, užtikrinančias geresnę aerodinamiką. Jos sedano, aišku, nesustabdė, ir priekabos dugnas tiesiog nurėžė „Chevrolet“ stogą – kaip tik ties vairuotojo galva, tad šis, suprantama, vargu ar būtų likęs gyvas. Beje, oro saugos pagalvės lengvajame automobilyje nesuveikė, nes mašinos priekis, kuriame montuojami pagalvių davikliai, liko sveikas. Antrojo testo metu priekaba jau turėjo šonines apsaugines sijas. Jos ir neleido palįsti sedanui po apačia, be to, suveikė pasyviojo saugumo sistemos, gerokai padidinusios šansus vairuotojui išgyventi. IIHS ekspertų nuomone, apsaugines sijas techniškai įmanoma sumontuoti daugelyje dabartinių priekabų.