Kodėl Dakaro automobiliui pasirinkta žarijų spalva? Didelę reikšmę turėjo ne tik spalva, bet ir specifinis jos atspalvis. Be to, labai aukštus reikalavimus kėlėme ir specialios automobilinės plėvelės, naudojamos automobilio padengimui, techninėms savybėms bei kokybei. Mūsų partneriai „Speed-Styling“, kurie ir buvo atsakingi už kėbulo padengimą plėvele, yra specialistai, o su prastos kokybės medžiagomis geri specialistai nedirba. Lenktyniaujant ekstremaliomis sąlygomis, automobilio paviršius turi „atlaikyti“ temperatūrų svyravimus, šakas, akmenis ir kitus iššūkius. Be to, man ypač patiko ir pasirinktos plėvelės savybė atspindėti šviesą. Ten, kur aplinkui vyrauja dykumų kraštovaizdis, saulės spinduliai atsimuša į automobilio kėbulą ypatingu kampu, o tai sukuria labai specifinį įspūdį, kuriuo gali gėrėtis lenktynių žiūrovai. Kodėl, vis dėlto, skiriate tiek daug dėmesio automobilio išvaizdai? Juk nuo jos tikrai nepriklauso sportiniai rezultatai ir vieta galutinėje įskaitoje. Ne visai taip. Šiame sporte būtina išsiskirti, kitaip negali tikėtis žiniasklaidos dėmesio. Be žiniasklaidos dėmesio būtų labai naivu tikėtis partnerių susidomėjimo, o be jo surinkti reikiamas lėšas vien tam, jog galėtum sėkmingai startuoti Dakare, praktiškai neįmanoma. Galima sakyti, jog taisyklės mažai kuo skiriasi nuo grožio konkursų pasaulyje vyraujančių tendencijų. Daugiausiai dėmesio gauna tie, kurie atrodo geriausiai. Puikiai atrodantys ekipažai nepraslysta pro organizatorių akis, kurie neatsitiktinai savo socialinių tinklų komunikacijoje viešina įspūdingiausius lenktynių kadrus, o juose neretai užfiksuojamas ir mūsų bolidas. Renkantis tam tikrus estetinius sprendimus, būtina atsižvelgti ir į tai, ar jie užtikrina maksimalų partnerių matomumą. Nemažiau svarbi ir bendra estetika – juk pasirenkami elementai naudojami visoje komandos bei sirgalių atributikoje – nuo kepurėlių ir marškinėlių iki džemperių ir striukių. Tai – kertinė komandos identiteto dalis, išskirianti ją iš šimtų komandų Dakare, todėl kasmet tiek automobilio išvaizdos, tiek visos atributikos atnaujinimui skiriame maksimalų dėmesį. Susidaro įspūdis, kad kreipiate dėmesį į kiekvieną detalę? Tikrai taip. Manau, šią savybę lemia tiek įgimtas temperamentas, tiek įgytas išsilavinimas ir ilgametė patirtis. Prieš priimdamas sprendimą, viską mėgstu matuoti turbūt ne devynis, o devyniolika kartų. Todėl kartais susiduriu su rimtais iššūkiais, kai reikia rasti tokį pat dėmesį detalėms teikiančius partnerius. Labai džiaugiuosi, jog šiemet prie automobilio apipavidalinimo prisideda neeiliniai savo srities specialistai „Speed-Styling“. Šios įmonės direktorius Rytis kelis metus iš eilės skina laurus automobilių apklijavimo, taip vadinamojo „wrapping‘o“, čempionatuose. Ne per seniausiai Kelno mieste (Vokietija) vykusios grandiozinės FESPA parodos metu surengtame čempionate „World Wrap Masters Europe“ jo darbas buvo įvertintas aukso medaliu. Sutikite, tokie apdovanojimai neteikiami tiems, kurie į savo darbą žiūri pro pirštus, tad nuo pirmosios mūsų bendradarbiavimo sekundės itin lengvai radome bendrą kalbą.  2018 metų ralis – jau devintosios legendinės Dakaro lenktynės tituluočiausiam Lietuvos atstovui Antanui Juknevičiui. Šiais metais jis kartu su šturmanu Dariumi Vaičiuliu pasiekė geriausią Lietuvos bei visų Baltijos šalių sportininkų rezultatą ir Dakaro ralio automobilių kategorijoje užėmė aukštą 21-ą vietą.