Praėjusį mėnesį Europos Sąjungoje ir Europos laisvosios prekybos asociacijos šalyse iš viso parduota 1 mln. 114 tūkst. 443 automobiliai. Didžiausias, 15 proc., automobilių pardavimų augimas fiksuotas Nyderlanduose. Italijoje pardavimai kilo 6,2 proc. Tuo tarpu Vokietijoje, Prancūzijoje ir Didžiojoje Britanijoje pardavimai krito atitinkamai po 2,6 proc., 2,9 proc. ir 0,3 proc. Nepaisant bendro augimo, nemaža dalis didžiųjų gamintojų vasarį skaičiavo sumažėjusius savo produkcijos pardavimus. „Volkswagen“ prekės ženklo automobilių buvo parduota 7 proc. mažiau, „Peugeot“ pardavimai krito 3,7 proc., o „Opel/Vauxhall“ – 1,2 proc. Didžiausi laimėtojai vasarį buvo „Fiat“, kurių pardavimai augo 8,3 proc., bei „Renault“, vasarį pardavę 5,3 proc. daugiau automobilių nei sausį.