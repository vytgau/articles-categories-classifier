Startuoti vėliau reiškia, kad greičio ruožus tenka įveikti esant didesniam karščiui, o Sacharoje karštis įdienojus perkopia ir 40 laipsnių. Antradienį sportininkams teko įveikti 170 km greičio ruožą, iš kurių didžioji dauguma driekėsi Sacharos kopose. Pirmąją 70 km dalį 32 metų kaunietis įveikė be didesnių problemų. „Buvo keletas sudėtingesnių vietų, kur reikėjo ieškoti kelio taškų. Jau po pirmojo greičio kiek neramina sankaba, tačiau ir patys organizatoriai minėjo, kad sankabai čia tenka milžiniškos apkrovos. Na, gal dabar kiek atvės ir vėl pajudu. Šiaip viskas gerai“, – po tarpinio finišo DELFI teigė A. Gelažninkas. Tiesa, po finišo antrajame etape pilotas teigė, kad problema su sankaba kartojasi. „Tikrai labai nebloga diena. Šiandien buvo daug kopų, bet jose daug klaidų nedariau. Pora kartų griuvau, bet nieko rimto. Šiek tiek neramina motociklo būklė, nes kopose nuolat dingsta sankaba – tokiame karštyje tiesiog perkaista. Pakeitėme tepalą, sankaba nauja, bet problema vistiek kartojasi. Stengiuosi saugoti sankabą ir apskritai kuo mažiau naudoti“, – DELFI teigė A. Gelažninkas. Jei pirmoje dalyje kaunietis važiavo stabiliai, tai antroje dalyje pridėjo ir greičio. „Antroje dalyje buvo daug kopų, o kopose man visai neblogai sekasi važiuoti. Tai reikalauja daug fizinių jėgų, todėl lenkiau ne vieną sportininką. Esu patenkintas šia diena“, – teigė A. Gelažninkas. 75-as startavęs lietuvis antrajame etape užėmė aukštą 36 vietą. Nugalėtojui A. Gelažninkas nusileido kiek daugiau nei 1 val. 40 min. Kaunietis distanciją įveikė per 4 valandas 22 minutes. Geriausiai antrajame etape pasirodė Kevinas Benavidesas („Honda”), distanciją įveikęs per 2 val. 41 min. 54 sek. Nugalėtojui antras finišavęs Pablo Quintanilla („Husqvarna“) nusileido 2 minutėmis 16 sek. Trečias liko Toby Price'as (KTM), nuo nugalėtojo atsilikęs 3 min. 41 sek. Antrojo etapo lyderių rezultatai: (vieta, sportininkas, komanda, laikas) 1. Kevinas Benavidesas, „Honda“, 2 val. 41 min. 54 sek. 2. Pablo Quintanilla, „Husqvarna“, atsiliko 2:16 min. 3. Toby Price'as, KTM, +3:41 4. Franco Caimi, „Yamaha“, +7:42 5. Ignacio Cornejo, „Honda“, +8:10 6. Joanas Barreda Bortas, „Honda“, +8:17 7. Ricky Brabecas, „Honda“, +8:35 8. Juanas Garcia Pedrero, „Sherco TVS“, +11:29 9. Martinas Diego Duplessisas, „Sherco TVS“, +15:22 10. Lorenzo Santolino, „Sherco TVS“, +16:26 ... 36. Arūnas Gelažninkas, KTM, +1:40:56 ... Bendroje įskaitoje A. Gelažninkas pakilo į 65-ą vietą, lyderio poziciją išsaugojusiam ispanui Joanui Barredai Bortui pralaimėdamas 20 val. 17 min. 38 sek. Beje, teisėjai sumažino lietuviui išvakarėse skirtą 22 valandų baudą, pakeisdami švelnesne – 12 val. Varžybas tęsia 79 motociklininkai. Bendroji įskaita po II etapų 1. Joanas Barreda Bortas, „Honda“, 6 val. 12 min. 27 sek. 2. Kevinas Benavidesas, „Honda“, atsilieka 3:36 min. 3. Pablo Quintanilla, „Husqwarna“, +4:53 4. Franco Caimi, „Yamaha“, +7:01 5,.Toby Price'as, KTM, +9:28 6. Ricky Brabecas, „Honda“, +11:21 7. Ignacio Cornejo, „Honda“, +14:30 8. Juanas Garcia Pedrero, „Sherco TVS“, +17:02 9. Lorenzo Santolino, „Sherco TVS“, +29:08 10. Martinas Duplessisas, „Sherco TVS“, +36:10 .... 65. Arūnas Gelažninkas, KTM, +20:17:38.  Motociklą teko stumti Merzūgoje kaunietis startavo labai sėkmingai ir užėmė 23 vietą. Antrajame etape lietuvis dėl navigavimo klaidos nukrypo nuo trasos, o pravažiavus daugiau nei numatyta kilometrų baigėsi kuras. A. Gelažninkas 5 km stūmė motociklą, kol galiausiai sutiko vietinį motociklininką, kuris paskolino šiek tiek kuro. Pilotas pasiekė pirmąjį tarpinį finišą, tačiau nestartavo antroje dalyje. Už tai kauniečiui skirta 22 valandų bauda. Tačiau A. Gelažninkas ir toliau juda savo tikslo link – finišas Merzūgoje garantuotų kelialapį į kitų metų Dakarą Pietų Amerikoje. Laukia sunkiauskas išbandymas Trečiadienį Merzūgos ralio dalyvių laukia sunkiausias išbandymas – pilotai pajudės į maratoninį etapą, nakvos dykumuje, o į bivuaką sugrįš tik ketvirtadienį. Visą šį laiką sportininkai versis be mechanikų pagalbos. Per dvi dienas sportininkai iš viso turės įveikti nei 673 km, iš kurių 473 km sudarys greičio ruožai. Trečiadienį laukia 239 km greičio ruožas, ketvirtadienį – 233 km. Ralis finišuos penktadienį bendro starto lenktynėmis. Sportininkams reikės įveikti 48 km greičio ruožą. Dalyvauja ryškiausios žvaigždės Merzūgos ralį organizuoja ta pati organizacija, kaip ir Dakaro ralį. Merzūgos ralis vyksta ne Pietų Amerikoje, kaip dabartinis Dakaras, o ten, kur yra tikrojo Dakaro ištakos – Sacharos dykumoje. Finišas 32 metų kauniečiui garantuotų vietą kitų metų Dakaro maratone Pietų Amerikoje. Kokio lygio Merzūgos ralis įrodo vien tai, kad į šiemet į varžybas atvyko net 8 iš 10 geriausiai šių metų Dakare pasirodžiusių pilotų. Tarp jų – ir šių metų Dakaro vicečempionas Kevinas Benavidesas bei trečiąją vietą užėmusi Australijos žvaigždė Toby Price'as. Įdomu, kad pirmas starto numeris liks laisvas – į Maroką turėjo atvykti ir Dakaro čempionas Matthias Walkneris, tačiau austras patyrė rankos traumą ir medikai pilotui startuoti neleido. A. Gelažninkui teko 69 starto numeris. Merzūgos ralį sudarys šeši etapai, o iš viso dalyviams teks įveikti beveik 1200 km, iš kurių daugiau nei 900 kilometrų sudarys greičio ruožai. Be motociklų Merzūgoje varžosi keturračiai bei bagiai (SxS).