Tik ketvirtame WRC ralyje startavęs E. Lappi pirmoje pozicijoje įsitvirtino šeštadienį, kai su variklio kompiuterio problemomis susidūrė kitas „Toyota“ komandos lenktynininkas Jari-Matti Latvala. E. Lappi kontroliavo situaciją ir tvirtai laikėsi pirmoje vietoje. Grėsmė paleisti pergalę iš rankų iškilo 24-ame greičio ruože, kai suomis apgadino vieną iš automobilio ratų. Vis dėlto čempionato naujokui pavyko sėkmingai pasiekti finišą ir artimiausią varžovą aplenkus 36 sek. iškovoti pirmąją pergalę. Iki ralio finišo likus tik 2 greičio ruožams, užvirė atkakli kova dėl antrosios vietos tarp Teemu Sunineno, Elfyno Evanso ir Juho Hannineno. Kurį laiką atrodė, kad būtent T. Suninenas, startavęs tik antrame WRC ralyje, finišuos antras. Bet 24-ame greičio ruože suomis nesuvaldė automobilio ir patyręs avariją prarado 20 sekundžių. Tad ralio pabaigoje liko tik du sportininkai, kurie kovojo dėl antrosios vietos. Šį kartą sėkmė lydėjo E. Evansą, kuris J. Hannineną aplenkė 0,3 sek. ir finišavo antras. Kurį laiką vieta pirmame trejetuke galėjęs pasidžiaugti T. Suninenas Suomijos ralį baigė ketvirtas, o „Citroen“ atstovas Craigas Breenas – penktas. Dėl čempiono titulo kovojantis „Hyundai“ lenktynininkas Thierry Neuville‘is Suomijos ralį baigė šeštoje vietoje. Belgas iškovojo vienuolika taškų ir pavijo iki šiol čempionate pirmavusį Sebastieną Ogier, kuris po avarijos buvo priverstas pasitraukti iš varžybų. Kadangi T. Neuville‘is šiemet yra iškovojęs tris pergales, o S. Ogier – dvi, belgas, turintis tiek pat taškų kiek ir pagrindinis jo varžovas, pakilo į pirmą lenktynininkų įskaitos vietą.