Šias grėsmingas perspektyvas per praeitą savaitę Baltuosiuose rūmuose vykusį privatų susitikimą su JAV automobilių gamintojais M. Fieldsas išsakė pačiam JAV prezidentui Donaldui Trumpui. Kaip praneša „Bloomberg“, M. Fieldsas per susitikimą su prezidentu teigė nenorintis pasakyti, kad efektyvaus degalų naudojimo standartai turėtų būti apskritai panaikinti. Vis dėlto jis užsiminė, kad nieko nedarant pramonė patirtų didžiulį sukrėtimą ar net atsidurtų ties žlugimo riba. Trumpai sakant, „Ford“ generalinis direktorius, pritariant „General Motors“ vadovei Mary Barra ir „Fiat Chrysler Automobiles“ savininkui Sergio Marchionne, siekė įrodyti, kad skelbdama reglamentus vyriausybė turėtų atsižvelgti į vartotojų poreikius. „Manome, kad labai svarbu apsibrėžti vieną šalyje galiojantį standartą“, – sakė M. Fieldsas Naujajame Orleane vykusiame šalies automobilių platintojų asociacijos suvažiavime. Remdamasis begale tyrimų, kurių visgi neįvardijo, M. Fieldsas pareiškė, kad milijonas darbo vietų pateks į rizikos grupę, jei nebus pademonstruotas šioks toks lankstumas bandant priartinti standartus prie rinkos realybės. M. Fieldsas buvo vienas iš aršiausiai korporacijoms taikomus vidutinius degalų sąnaudų (CAFE) standartus kritikavusių šalies automobilių pramonės atstovų. Kadangi šalyje pastebimos nežymios sunkesnių, didesnių ir mažiau ekonomiškų transporto priemonių populiarėjimo tendencijos, kai kuriems automobilių gamintojams griežtėjantys degalų sąnaudų standartai kelia nemažai sunkumų tiek dėl nustatytų normų, tiek dėl terminų įgyvendinant.