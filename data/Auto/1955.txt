Pirmas etapas vyko Šiauliuose, antrą kartą dalyviai į slalomo kovas rinkosi Tauragėje, šio miesto 510-ojo gimtadienio šventės metu. Trečias kartas buvo Panevėžyje, o finalinis varžybų etapas jau šį šeštadienį visus sukvies į Žemaitijos sostinę Telšius. Įdomu tai, kad antrą kartą šios serijos varžybos taps miesto šventės dalimi. Būtent rugsėjo 16 dieną Telšių mieste vyks bijūnų sodinimo šventė – „Bijūnizacija 2017“. Bijūnai Telšiuose bus sodinami ne šiaip sau – ši gėlė yra miesto simbolis. O šventės dalimi taps ir finalinės automobilių slalomo varžybos, kurias organizuoja VŠĮ „Kauno autoklubas“ ir daugkartinis 1000 km lenktynių dalyvis, vairavimo mokyklos „Vairama“ direktorius Jonas Barkus. „Neseniai Telšiuose vyko „drifto“ varžybos, o slalomo kovų šiame mieste neteko matyti gana ilgai. Taigi labai smagu, kad galiu prisidėti prie šio renginio organizavimo, nes gerokai anksčiau yra tekę pačiam Telšiuose rengti ne vienas slalomo varžybas. Taip pat noriu pasidžiaugti ir tuo, kad Telšių miesto valdžia noriai sutiko priimti šio automobilių sporto entuziastus“, – sakė J. Barkus. Čia prognozuojamas rimtas mūšis, teks kaip reikiant pakovoti dėl sekundės dalių, nes dar ne visose klasėse lyderiai ir prizininkai gali jaustis saugūs. Ta proga organizatoriai paruošė finalo vertą trasą. „Dėl būsimos trasos visų kortų atskleisti nenoriu, bet galiu pasakyti, kad ji bus greitesnė negu Tauragėje, bet lėtesnė negu Šiauliuose. Trasa bus labai lengvai įsimenama, bet nepaisant to – dalyviai savo meistriškumą turės parodyti. Kadangi trasa trumpa, tai gaudant sekundės dalis bus vietų, kur reikės stipriai padirbėti vairu ir pravažiuoti itin techniškai“, – apie trasą pasakojo „Kauno Autoklubo“ atstovas Aleksandras Dainys. O stoti į rimtą kovą, tikėtis gero pasirodymo ir absoliučios pergalės visoje „Eolto-Autogido taurės“ varžybų serijoje reikės ne vienam dalyviui.  Tiesa, jaunimo klasės lyderis Rokas Banuškevičius gali būti ramus. Jo sąskaitoje 68 taškai ir pirma pozicija bendroje įskaitoje visiškai saugi. Per vieną etapą maksimaliai galima surinkti 25 taškus, o antroje vietoje esantis Julius Mališevičius turi 28 taškais mažiau. Trečioje vietoje esančio Karolio Kiškūno sąskaitoje 26 taškai. Priekiniais ratais varomų automobilių klasėje laukia pati įnirtingiausia kova, nes čia dėl vietų ant podiumo kovoja net šeši dalyviai. Gytis Greičius turi daugiausiai taškų – 33. Tačiau Aleksas Adiklis atsilieka vos vienu, o trečiąją vietą dalinasi trys dalyviai, atsilikdami nuo lyderio 8 taškais. Tai Edvinas Litvinskas, Andrius Puidokas ir Redanas Jankaitis. Šeštoje vietoje esantis Egidijus Iminavičius turi 22 taškus ir taip pat turi vilčių užlipti ant podiumo. RWD klasėje dar taip pat ne visi taškai sudėti ant „i“. Juozas Paliukas serijos įskaitoje yra pirmas su 55 taškais. Ramūnas Brazaitis jam pralaimi 13 taškų, o Tautvydas Tarbūnas atsilieka dar keturiais. Visais ratais varomų automobilių įskaitoje dar irgi lieka nežinomųjų. Nors Ligitas Kordušas turi 43 taškus ir gana solidžia persvara pirmauja prieš Nerijų Petrauskį, turintį 30 taškų, tačiau teorinių variacijų, kaip ir RWD įskaitoje, čia galima prigalvoti dar daug. Čia pat už jo yra ir Andrius Antanaitis bei Modestas Gedvydas, kurių kraityje – po 25 taškus. Laisvoje klasėje daugiausiai taškų turi J. Paliukas, taigi Telšiuose jis turi šansą tapti dviejų klasių nugalėtoju. 65 surinkti taškai laisvojoje įskaitoje leidžia jam jaustis itin saugiai, nes R. Brazaitis nuo jo atsilieka 25 taškais, o T. Tarbūnas turi dar 12 mažiau. Iš viso prie finalinių varžybų starto žada stoti net 90 dalyvių – tiek jų užsiregistravo preliminariai, o dėl milžiniško paraiškų skaičiaus organizatoriams teko stabdyti registraciją. Verta paminėti ir tą faktą, kad šių slalomo varžybų išskirtinumas – etapo prizininkai turėjo teisę nemokamai startuoti sekančiame etape. Taigi kiekviename etape demonstruojant puikų važiavimą, buvo galima net trijose varžybose startuoti visiškai nemokamai, sumokėjus tik pirmo etapo startinį mokestį. Vos tik pasibaigus finalinio etapo važiavimams, bus apdovanoti jo prizininkai, o tuomet vyks ir metinės įskaitos nugalėtojų apdovanojimai. Žiūrovams renginys yra visiškai nemokamas, o varžybų pradžia 10 valandą. Varžybų vieta – Birutės g. 7, Telšiai.