Būtent tą savaitgalį Kelmės apylinkėse vyks trečias Lietuvos ralio čempionato etapas. Renginį papildys ir Lietuvos ralio sprinto čempionate kovojantys ekipažai, taip pat – istorinių automobilių lenktynės. Patogesnis formatas – dalyvių pageidavimu Lenktynes organizuojančio Kelmės ASK vadovas Tomas Savickas sako, jog kasmet stengiamasi atsižvelgti į racionalias pastabas ir sportininkų pageidavimus. Pernai, kai mūsų lenktynėse dalyvavo daug svečių iš įvairių užsienio valstybių, net turtingi suomiai kalbėjo, kad jų šalyje varžybos atrodo kukliau: visas dėmesys lenktynėms, ekipažų rūpestis – susitelkti į vienos dienos kovas, kurios sumažina ir dalyvavimo kaštus, o žiūrovai turi turėti galimybę stebėti kompaktiško formato lenktynes. Todėl šiemet visus „Žemaitijos“ ralio greičio ruožus sportininkai įveiks per vieną dieną – šeštadienį. Būtent sportininkų pageidavimui „sutraukti“ lenktynes į vieną dieną skyrėme didžiausią lenktynių planavimo dėmesį: reikia ir trasas atitinkamai parinkti, ir žiūrovų zonas numatyti, ir renginį lydinčias pramogas suplanuoti. Manome, kad šių metų renginys tikrai patiks ir dalyviams, ir žiūrovams“, – varžybų išsiilgusius aistruolius kviečia ralio organizatorius. Penktadienį ekipažai įveiks testinį greičio ruožą, tačiau jo rezultatai starto tvarkai įtakos neturės: tai bus savotiška oficiali treniruotė, o starto numeriai bus paskirstyti, atsižvelgiant į sportininkų techniką ir pasiekimus. 9 greičio ruožai Atvirojo Lietuvos ralio čempionato dalyviai turės įveikti tris lenktynių sekcijas, iš viso 9 greičio ruožus. Pirmo greičio ruožo startas – 10 valandą, rytinėje varžybų dalyje – iki 10 km ilgio greičio ruožai. Varžybų Žemaitijoje dalyviai ir žiūrovai mėgsta Kelmės apylinkių kelius, nes čia yra galimybių pademonstruoti savo meistriškumą ir technikos privalumus. Įvairios dangos, įvairus reljefas, „žemaitiškai susukti“, kaip mėgsta sakyti sportininkai, greičio ruožai. Antroje lenktynių dalyje irgi bus 3 greičio ruožai, tik jie jau – ilgesni. Tikimasi, kad net ir ryte ilgiau pamiegoję aistruoliai spės atvykti iki tikrai senokai nenaudotų varžybose trasų, kuriose pakaks ir tramplinų, ir tikrai dėkingų stebėjimui vietų.  Būtent po antros sekcijos kovą baigs ralio sprinto įskaitos dalyviai, o ralio lenktynininkų lauks paskutinis išmėginimas – 3 paskutiniai greičio ruožai. Jie bus patys ilgiausi ir turbūt būtent jie lems nugalėtojus. Atsipalaiduoti nebus galima iki paskutinio greičio ruožo paskutinio posūkio, o tai žada papildomą intrigą ir labai atkaklią kovą. Naujovė – istoriniai automobiliai Kiek praretėjus pačią galingiausią techniką pasirinkusių ekipažų gretoms, ralio lenktynes nuo šių metų papildys istoriniai automobiliai. Pagaminti prieš daugiau nei 25 metus įvairių markių automobiliai kelia nostalgiją vyresnės kartos ralio gerbėjams, o jaunimui tai yra unikali galimybė susipažinti su klasikine ralio technika. Vienas pirmųjų paraišką dalyvauti lenktynėse Žemaitijoje apteikė britas Drew Hollandas. Jam kompaniją ekipaže, važiuosiančiame „Ford Escort MK1“ automobiliu, palaikys Aleksandras Dainys. D. Hollandas su savo šeimos nariais jau bene dešimtmetį atvyksta į 1000 km lenktynes Palangoje, o dabar prisijungs prie istorinę techniką pasirinkusių varžovų ralio lenktynėse. „Istorinių automobilių neseniai vykusiame „Talsi“ ralyje buvo beveik pusė šimto. Manau, kad tie 49 ekipažai tikrai turi noro ir pabandyti techniką, ir save parodyti, ir azartiškai pakovoti. Juo labiau, kad rimtų lenktynių, kuriose tokiais automobiliais važiuojantys ekipažai įveikia tas pačias trasas kaip ir pagrindinės įskaitos dalyviai, nėra daug. Viliamės, kad mūsų lenktynės bus patrauklios ir estams, ir ypač latviams, kurių yra išties daug“, – pasakoja T. Savickas. Publikai – ir nuotaikingas koncertas Kelmės apylinkes 2016 metais kruopščiai išstudijavo ir daug lenktynininkų iš užsienio. Pernai ralyje pergalę iškovojo švedo Pontuso Tidemano ekipažas, važiavęs „Škoda Fabia R5“ automobiliu. Jam 9,8 sek. pralaimėjo suomių ralio vunderkindas Kale Rovanpera („Škoda Fabia R5“), o trečią vietą absoliučioje įskaitoje užėmė brolių Vaidotos ir Žygimanto Augusto Žalų ekipažas („Mitsubishi Lancer EVO IX“). Svečių gausa priviliojo daug žiūrovų, o miestelėnai savo gera nuotaika padėjo sukurti išties šventinę nuotaiką. Šiemet ralio organizatoriai žada karštas emocijas trasoje visą šeštadienį, o vakare – po ralio „Žemaitija 2017“ apdovanojimo – lenktynininkus ir žiūrovus sveikins grupė „69 danguje“, būgnininkė Fausta, talentų konkurso finalinio etapo dalyvių pasirodymai, bei jų apdovanojimai. Koncertas – nemokamas. O bilietai į visus ralio „Žemaitija 2017“ greičio ruožus dabar kainuoja 4 eurus, juos platina „Tiketa“.