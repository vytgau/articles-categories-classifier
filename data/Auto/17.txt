Koncerno pajamos pirmąjį šių metų ketvirtį, palyginti su tuo pačiu 2017 m. laikotarpiu, pašoko 4 proc., iki 58,2 mlrd. eurų, ketvirtadienį paskelbė kompanija. Tuo tarpu grynasis pelnas siekė 3,3 mlrd. eurų, nežymiai krisdamas, lyginant su pirmuoju 2017 m. ketvirčiu, kuomet rodiklis siekė 3,4 mlrd. eurų. Anksčiau šį mėnesį VW netikėtai paskelbė apie svarbius pokyčius valdyboje bei nusprendė atleisti generalinį direktorių Matthiasą Muellerį, pakeisdami jį iki šiol VW prekės ženklui vadovavusiu Herbertu Diessu. Koncernui ramybės iki šiol neduoda 2015 m. iškilęs „dyzelgeito“ skandalas - trečiadienį JAV Merilando valstija paskelbė pasiekusi 33,5 mln. dolerių vertės susitarimą su VW ir antrinėmis koncerno įmonėmis „Porsche“ ir „Audi“, pagal kurį kompanijos ieškovams išmokės kompensacijas, susijusias su emisijų skandalu. Iš viso su „dyzelgeitu“ susiję VW nuostoliai jau yra viršiję 30 mlrd. dolerių.