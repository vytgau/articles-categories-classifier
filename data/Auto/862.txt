Lietuvoje pernai automobilių pardavimai išaugo 27,3 proc. iki 25,9 tūkstančio. Pagal parduotų naujų automobilių skaičių Lietuva pirmavo Baltijos šalyse, rodo trečiadienį paskelbti ACEA duomenys. Latvijoje automobilių pardavimai per metus padidėjo 2 proc. iki 16,7 tūkst., Estijoje – 11,6 proc. iki 25 tūkstančių. Vien gruodžio mėnesį, palyginti su 2016-ųjų gruodžio, automobilių pardavimai Lietuvoje išaugo 38,7 proc. iki 1967, Latvijoje – 13,5 proc. iki 1299, Estijoje – 14,9 proc. iki 1498-ių. Visoje Europos Sąjungoje pardavimai pernai išaugo 3,4 proc. iki 15,138 mln., o vien gruodį – sumenko 4,9 proc. iki 1,088 milijono. Populiariausi išlieka „Volkswagen“ automobiliai – jų pernai parduota 1,646 mln., arba 0,3 proc. mažiau nei 2016 metais. Automobilių pardavimai ES pernai pirmą kartą per dešimtmetį viršijo 15 mln. ribą Europoje 2017 metais parduotų naujų automobilių skaičius pirmą kartą per dešimtmetį viršijo 15 mln. kartelę, parodė Europos automobilių gamintojų asociacijos (ACEA) trečiadienį paskelbti duomenys. Naujų užregistruotų automobilių skaičius 2017 metais padidėjo 3,4 proc. iki 15,1 mln. vienetų ir augo ketvirtus metus iš eilės. Naujų automobilių pardavimai 15 mln. vienetų ribą paskutinį kartą buvo viršiję 2007 metais, per kuriuos buvo užregistruota iš viso 15,9 mln. naujų automobilių. Po 2008 metų pasaulio ekonomikos krizės, naujų automobilių pardavimai 2013 metais buvo nusileidę iki 11,8 mln. vienetų, tačiau pastaruosius kelerius metus nuosekliai didėjo. 2017 metais pardavimai labiausiai padidėjo Italijoje ir Ispanijoje – atitinkamai 7,9 ir 7,7 procento. Prancūzijoje pardavimai išaugo 4,7 proc., o Vokietijoje – 2,7 procento. Tuo tarpu Didžiojoje Britanijoje naujų automobilių pardavimai pernai sumažėjo 5,7 proc. ir smukimas, kurį visų pirma lėmė „Brexit“ sprendimas, buvo pirmasis per šešerius metus. Tačiau vien gruodį naujų užregistruotų automobilių skaičius visoje Europos Sąjungoje (ES) sumažėjo 4,9 proc. ir tai didžiąja dalimi lėmė tai, kad paskutinį 2017 metų mėnesį buvo viena darbo diena mažiau negu 2016 metų gruodį. Gruodį pardavimai sumažėjo beveik visose Europos rinkose, išskyrus Ispaniją – čia naujų užregistruotų automobilių skaičius padidėjo 6,2 procento. Tuo tarpu Didžiojoje Britanijoje naujų automobilių pardavimai paskutinį 2017 metų mėnesį krito 14,4 proc., parodė ACEA skaičiavimai. Asociacijos duomenimis, didžiausios Europos automobilių gamintojos titulą išsaugojo Vokietijos milžinė „Volkswagen“, kuriai atiteko 23,6 proc. rinkos. „Peugeot“, „Citroen“ ir DS markių automobilius gaminančios grupės PSA rinkos dalis pašoko nuo 8,9 proc. iki 15 proc. ir tai visų pirma lėmė tai, kad Prancūzijos grupė iš „General Motors“ neseniai įsigijo Vokietijos ir Didžiosios Britanijos automobilių gamintojas „Opel“ ir „Vauxhall“. Trečia vieta rinkoje atiteko Prancūzijos „Renault“, kuri užėmė 12,7 proc. rinkos.