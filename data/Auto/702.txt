„Daimler“ skelbia, kad pernai jos pelnas padidėjo 24 proc. iki 10,9 mlrd. eurų. O apyvarta išaugo 7 proc. iki 164 mlrd. eurų, kaip ir tikėjosi analitikai. „Daimler“ darbuotojams dar kartą pavyko pagerinti rekordą, pasiektą ankstesniais metais“, – kompanijos pranešime cituojamas vykdomasis direktorius Dieteris Zetsche. Veiklos pelnas ūgtelėjo 14 proc. iki 14,7 mlrd. eurų. Kompanija taip pat pranešė, kad padidins dividendus iki didžiausio lygio kompanijos istorijoje – 3,65 euro už vieną akciją. Palyginimui, už 2016 metus buvo mokėta 3,25 euro. Žvelgiant į ateitį, „Mercedes-Benz“ patronuojanti kompanija šiemet tikisi „nedidelio“ tiek automobilių, tiek ir apyvartos padidėjimo. „Mūsų ambicija nesikeičia. „Daimler“ vieta yra viršuje“, – sakė kompanijos vadovas. „Daimler“ grupės automobilių pardavimai pernai padidėjo iki rekordinio lygio – 3,3 mln. vienetų. Pardavimus ypač skatino visureigių bei komercinio transporto pardavimai.