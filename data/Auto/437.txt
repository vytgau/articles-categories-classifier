Specialistai teigia, kad priedai gali būti naudojami kaip apsaugos priemonė prieš prastos kokybės kurą, tačiau Lietuvoje kuro kokybė pakankamai gera, tad užtenka reguliariai prižiūrėti automobilį taip, kaip nurodo gamintojas. Skambūs pažadai „Tai dyzelino priedas, kuris, supiltas į degalų baką, gerai išvalo dyzelinę sistemą. Išvalo degalų sistemą per vieną bako užpylimą; tuoj pat išvalo purkštukus ir suteikia jiems apsaugą, atkuria ir palaiko idealią purkštukų čiurkšlės formą; palaiko EGR vožtuvų ir Turbo sistemų švarą; atkuria geras degimo ir variklio darbo charakteristikas; efektyviai apsaugo ir tepa purkštukus ir siurblius; kompensuoja mažo sieringumo degalų tepalingumo trūkumą ir apsaugo nuo dilimo įtemptus metalo paviršius aukšto slėgio siurbliuose ir purkštukuose; slopina dyzelino senėjimą (oksidaciją) dėl aukštos degalų temperatūros; pašalina užvedimo problemas ir padeda jų išvengti; padeda atskirti vandenį degalų filtre ir taip apsaugo degalų sistemą; saugo nuo degalų padavimo linijų užsikimšimo ir degalų filtro užsiteršimo; sumažina išmetamų teršalų kiekį; nekenkia kataliziniams konverteriams ir dyzelino suodžių filtrams“, - tai tik vienos iš šimtų prekių aprašymas. Iš tokio aprašymo galima susidaryti nuomonę, kad priedai daro stebuklus. Konkrečiai šis priedas vienoje internetinėje parduotuvėje kainuoja beveik 19 eurų. Vertina skeptiškai Automobilių servisų tinklo „Flix-Auto“ Kauno padalinio vadovas Vytautas Paškauskas neslepia, kad į įvairiausius priedus žiūri gana skeptiškai. „Dauguma priedų skirta drėgmei sutraukti, tačiau Lietuvoje parduodamas žieminis kuras su priedais, tai net sunku pasakyti, ar reikalingi papildomi priedai. Mano asmenine nuomone, jokių papildomų priedų daugiau nereikia“, - sako V. Paškauskas. Tiesa, kuro priedai yra ne vieninteliai siūlomi rinkoje. „Yra aušinimo sistemos priedai, kurie turėtų sandarinti sistemą, jei yra problemų. Yra priedai motorui, kai plėvele padengiami paviršiai ir mažiau dyla. Tačiau aš gana skeptiškai juos vertinu, bet žinau, kad yra žmonių, kurie juos naudoja. Be to, papildai naudojami ir karinėje pramonėje, kai net be tepalo tam tikrą atstumą gali važiuoti ir variklis tam tikrą laiką dirba be tepalo. Todėl naudoti papildą ar ne yra kiekvieno vairuotojo pasirinkimas“, - sako V. Paškauskas. Teko naudoti ir pačiam Automobilių žurnalistas Vitoldas Milius nesiryžta kategoriškai atsakyti, ar verta pinigus leisti įvairiems priedams. „Sunku pateikti vienareikšmį atsakymą. Matyt, jų yra ne vienas. Aš sakyčiau, kad yra tokių priedų, kuriuos tu perki, o jie nei pagerina, nei pablogina. Kaip švęstas vanduo – jei tiki, kad tau gerai, tada bus gerai. Kita kategorija yra tie, kurie iš tiesų gali pagerinti, nes tai yra chemija ir teoriškai gali būti geriau. Yra ir tokių, kurie gali netgi pabloginti ar sugadinti. Aš esu matęs visokių priedų – ir tų, kurie padeda ir tų, kurie gadina“, - sako V. Milius. Ne viename Dakaro ralyje dirbęs žurnalistas sako, kad Pietų Amerikoje kuras nėra pačios geriausios kokybės, todėl nuspręsta į naujų automobilių bakus pilti priedus kurui. Automobiliai sėkmingai įveikė visą distanciją. Tačiau žurnalistas netvirtina, kad tai priedų nuopelnas. Bet kokiu atveju, tikslas buvo pasiektas – nuo Limos automobiliai sėkmingai atriedėjo iki Buenos Airių. „Yra šalių, kur yra žiauriai prastos kokybės degalai. Turiu praktikos, kai būna labai prastas tiek benzinas, tiek dyzelinas. Jei degalinėje prisipili kažką su vandeniu, tai tas vanduo nebūtinai gerai maišosi su degalais ir tada prasideda problemos. Jei turi skysčio, kuris pilasi į degalų baką ir jis maišosi su vandeniu, tada jis sudega. Kitaip jis nedega – jis kažką užkiša ar sugadina. Sakyčiau, kad jei žmogus ruošiasi automobiliu važiuoti per Afriką, tai rekomenduočiau pasidomėti tam tikrais priedais, kurie gerina degalų kokybę ir surinkinėja vandenį, kurio degaluose gali būti. Manau, kad Lietuvoje yra pakankamai geri degalai, jei tu nesipili kažkur patvory. Tada viskas turėtų būti gerai ir be priedų. “, - sako V. Milius. Tačiau ar priedai reikalingi mūsų kasdieniniuose automobiliuose. „Reguliariame gyvenime, kai žmonės buitiškai naudoja mašinas, tai faktas,kad reikia laiku keisti alyvą, reikia laiku keisti aušinimo skystį ir to pilnai pakanka, jei naudoji tą, ką reikia. Jei kažkokiu būdu gali sumažinti trintį, tai galbūt padidinsi ilgaamžiškumą. Bet tą ilgaamžiškumą padidinsi ne sau, o kažkam kitam. Ta prasme, kad priedą supilsi ir už jį sumokėsi tu, o tas ilgaamžiškumas atiteks kažkuriam kitam mašinos savininkui. Juk nevažiuosi su mašina 20 metų“, - sako V. Milius.