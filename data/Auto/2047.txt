Kaip rašoma EK pranešime žiniasklaidai, po 2016 m. įvykusio dialogo su Komisijos nare V. Jourova, „Volkswagen“ įsipareigojo iki 2017 m. rudens pašalinti atitinkamų automobilių defektus. Įvairių ES šalių vartotojų apsaugos institucijos turi duomenų, kad tebėra daug automobilių, kurių defektai vis dar nėra pašalinti. „Volkswagen“ raginama per vieną mėnesį patvirtinti, kad laikysis savo įsipareigojimo. „Volkswagen“ turėtų asmeniškai informuoti vartotojus apie automobilių defektų šalinimą, nurodant tikslias ir aiškias priežastis, dėl kurių automobilį reikia remontuoti, kokios yra remonto detalės, kokių veiksmų turi imtis vartotojas, norintis, kad jo automobilis būtų pataisytas, kas gali nutikti arba kas nutiks, jei jis nuspręs defektų nešalinti bei pateikti informaciją apie tai, kuriose valstybėse narėse ir kada automobilis, kurio defektai nepašalinti, taps nebetinkamu eksploatuoti. Be to, bendrovė turi dėti visas pastangas, kad informuotų vartotojus, įsigijusius automobilį ne „Volkswagen“ salone (pavyzdžiui, iš antrų rankų arba tiesiai iš importuotojų) arba vykdančius jo priežiūrą ne „Volkswagen“ servise, rašoma pranešime. ES vartotojų apsaugos institucijos prašo bendrovės „Volkswagen“ nurodyti terminą, iki kurio automobiliai bus pataisyti. Jeigu taisymo laikotarpis nusitęs vėliau nei 2017 m. ruduo, „Volkswagen“ turėtų įsipareigoti pratęsti nemokamo programinės įrangos remonto laikotarpį tiek, kiek reikia, kad būtų įgyvendinta prievolė užtikrinti, jog visi automobiliai atitinka ES vartotojų teisės nuostatas. Kiekviena valstybė narė pati spręs, kokių veiksmų imtis, jei „Volkswagen“ nereaguos į šiandienos raginimą arba jei nepavyks pasiekti susitarimo.