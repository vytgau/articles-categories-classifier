Kaip ir kaskart, renginio organizatoriai tiek žiūrovams, tiek dalyviams paruošė keletą naujovių. Prieš keletą savaičių vykusiame renginyje išbandyta laiko matavimo įranga šį kartą veiks visu pajėgumu ir ne tik leis matyti laiką, per kurį dalyvis įveikė trasą, tačiau informuos ir apie sekundės dalis, kurias pilotas užtruko nuo momento, kai įsižiebė žalias šviesoforo signalas iki jo automobilis realiai pajudėjo. Žiūrovų patogumui visa ši informacija bus pasiekiama gyvai išmaniajame telefone. „Mus lanko iš tiesų labai marga publika: galingi ir gražūs „drago“ senbuvių automobiliai, prijaučiantys mėgėjai ir net tėvų transporto priemones pasiskolinę „žali labai“. Jėgos kartais būna labai skirtingos, o kovos nuspėjamos, tad nauja laiko matavimo funkcija, leisianti matyti reakcijos laiką suteiks įdomų užsiėmimą ir daug arklio galių neturintiems – susimokėję simbolinį dalyvio mokestį, jie galės stebėti savo progresą įgūdžių tobulinimo sferoje“, – pasakoja renginio organizatorius Jonas Šiaudikis.  Kartu su šia naujove į renginį atkeliauja ir dar viena – „Tėvas Racing“ sportinių automobilių nuoma suteiks galimybę išsinuomoti vieną iš jų bolidų: 519 arklio galių „Audi TT RS“, vieną iš dviejų „Subaru Impreza“ bolidų, bei abejingų nepaliekantį „Porsche“. Šie automobiliai ne tik trauks praeivių akį, bei važinės tiesiojoje – kartu bus teikiama ir „DRAG TAXI“, bei „Race Taxi“ paslaugos, tad norintys praskaidrinti ketvirtadienio vakarą šviežiomis emocijomis, galės pasidžiaugti „Nemuno žiedo“ panoramomis lėkdami sportiniu automobiliu su profesionaliais „Tėvas Racing“ instruktoriais už vairo. Be jau išvardintų naujovių, „Dragūnų vakare“ tradiciškai bus išrinkti ir apdovanoti gražiausi, greičiausi automobiliai, bei daugiausiai entuziazmo rodantys „dragūnai“. Renginys duris atveria ketvirtadienį vakare, nuo 18 valandos.