„Volvo Group“ (išskyrus Kinijai priklausantį automobilių padalinį) grynasis pelnas trečią metų ketvirtį, palyginti su 2016 m. tuo pačiu laikotarpiu, padidėjo nuo 2,6 iki 5,5 mlrd. Švedijos kronų (674 mln. JAV dolerių). Grynieji pardavimai trečią ketvirtį, palyginti su analogišku laikotarpiu prieš metus, padidėjo 16 proc., iki 77 mlrd. kronų. Grupė pranešė pristačiusi apie 46 tūkst. 600 sunkvežimių per liepą-rugsėjį - 13 proc. daugiau nei prieš metus. Sunkvežimių užsakymų apimtys pašoko 32 proc., iki 51 tūkst. 955 vienetų, tam daugiausia įtakos turėjo didesnė paklausa daugelyje regionų, įskaitant Braziliją, kur paklausa anksčiau buvo silpna, teigė „Volvo“. Be sunkvežimių, „Volvo Group“ parduoda autobusus ir statybos įrangą - šio padalinio pardavimai per ketvirtį taip pat išaugo. Grupei priklauso ir variklių gamybos padalinys „Volvo Penta“. „Volvo“ automobilių padalinys priklauso Kinijos grupei „Zhejiang Geely Holding“.