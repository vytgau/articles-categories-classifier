Taigi išvada labai paprasta – masės jau naudojasi beveik tiek pat techninių ir technologinių sprendimų kaip ir tie, kurie vairuoja auksu ir deimantais dekoruotas transporto priemones. Priežastis? Paprasčiausiai niekam nerūpi tos „Premium“ paslaugos ir sprendimai, kuriais naudotis gana keblu. Niekam nereikia technologijų, kurios neturi nieko bendro su jų kasdieniais poreikiais. Šiuos teiginius grindžia „J. D. Power‘s“ analitikų parengto „2017 Tech Experience Index Study“ tyrimo rezultatai, bylojantys, jog vidutinis tiek prabangius, tiek ekonominės klasės automobilius vairuojančių asmenų pasitenkinimas technologiniais sprendimais yra kone identiškas. „J. D. Power‘s“ analitikų tyrimai ne visada duoda naudos, tačiau šį kartą rezultatai suteikia daug įdomios informacijos apie eilinio vartotojo mąstymą. Šiuo atveju, svarbiausia tai, kad eiliniai vairuotojai riečia nosis prieš sprendimus, kuriais norint pasinaudoti tektų įdėti daugiau pastangų. Jiems arčiau širdies lengvai perprantamos ir naudojamos technologijos. Tyrime taip pat užsimenama apie „prarandamos vertės“ mastą, siejamą su „premium“ klasės įranga. Jis suvalgo piniginę tokių technologinių sprendimų pritaikymo vertę, nes dalis tokių automobilių savininkų nemoka jais naudotis ar tiesiog nemano, kad jiems jų reikia. „Tų, kurie išbandė vieną ar kitą technologinį sprendimą, tačiau vėliau juo daugiau nebesinaudojo, pasitenkinimas produktu yra menkas. Tokie žmonės – tikslinė auditorija, kuri sumokėjo nemažai pinigų už konkrečius papildomus sprendimus, tačiau jais nesinaudoja. Pagrindinė priežastis, kodėl taip nutinka – jiems tai paprasčiausiai nereikalinga“, – teigiama tyrimo išvadose. Viena iš prasčiausiai prigijusių naujovių – mobilus automobilinis interneto maršrutizatorius. Kai žmonių (tarp kurių buvo ir tokių, kurie šia funkcija niekada nesinaudojo) buvo paklausta kodėl, 43 proc. atsakė, kad jiems šios funkcijos nereikia, o 24 proc. akcentavo, kad nenori už naudojimąsi šia paslauga papildomai mokėti. Be to, pavertus savo automobilį mobilia prieiga, sukuriama labai nedaug praktinės vertės, nes dauguma išmaniųjų telefonų ir taip turi šią funkciją. Be to, jai aktyvuoti prireiks pastangų. Atsižvelgus į visus aspektus, galima teigti, kad vartotojai gana patenkinti visais technologiniais sprendimais, kuriuos siūlo modernūs automobiliai. Iš galimų 1000 balų, remiantis „J.D.Power‘s“ išvadomis, vidutiniškai surinkta 750. D Didžiausias pasitenkinimas fiksuojamas didelių automobilių segmente (777 balai). Po jo seka kompaktiški automobiliai (753 balai), „premium“ klasės kompaktiški automobiliai (751), „premium“ klasės vidutinio dydžio automobiliai (746), ekonominės klasės vidutinio dydžio automobiliai (744), maži „premium“ klasės automobiliai (739) ir maži ekonominės klasės automobiliai (732). Automobilių pirkėjus labiausiai džiugina tokie paprastai naudojami saugumo sprendimai kaip parkavimosi procesą palengvinančios kameros ir, pavyzdžiui, elektra valdomos sėdynės ir oro kondicionavimo sistema. Pasitenkinimas pirkiniu išauga tais atvejais, kai pardavėjas pasiūlo pagalbą perprantant automobilio galimybes.