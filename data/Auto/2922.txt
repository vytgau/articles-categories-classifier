Kaip rašoma organizatorių pranešime, galingiausių „Press ralio“ automobilių įskaitoje (turinčių variklius didesniu nei 2,0 l darbiniu tūriu) šiemet į priekį iššokęs Ramūnas aplenkė ir visus kolegas, kurie varžėsi kitose klasėse, tad gali būti karūnuojamas neoficialios absoliučios įskaitos nugalėtoju. Visas ralio trasas jis kartu su Agne Vičkačkaite-Lauciuviene ir „Opel Astra OPC“ įveikė per 35 min. 23,1 sek. Nedaug nuo jo ekipažo atsiliko Antano Akučkos ir Akvilės Akuškaitės pora („Toyota GT86“), kuriai ralio trasoms įveikti prireikė 35 min. 39,2 sek. Trečioje vietoje šįkart liko Renaldas Gabartas su šturmanu Vincu Gerdžiūnu („SEAT Leon Cupra“). Jie trasose užtruko 35 min. 51,6 sek. R. Fetingis pasakoja, kad drauge su A. Vičkačkaite–Lauciuviene važiuoja žurnalistų ralyje bent jau penkerius metus. Drauge važiuoti, juokiasi jis pasakodamas, nusprendė tada, kai Ramūnui pergalė iš po nosies buvo nunešta po to, kai dėl tuomet jam kelio knygą skaičiusios žmonos Lauros kaltės nuvažiavo ne ten. Buvo ir dar vieni metai, kai, sako pašnekovas, jis jautęs, kad ralį gali laimėti, tačiau Panevėžyje, sename oro uoste nubraižytoje trasoje, prakirto automobilio ratą. „Po pirmosios trasos pajutau, kad šitas ralis mano – noriu ir galiu važiuoti. Visos trasos buvo greitos, tačiau vairuotojiškos, daug kur reikėjo rizikuoti, daug kur reikėjo drąsos. Tai buvo mūsų ralis“, – po pergalės kalbėjo R. Fetingis. Kad gali laimėti, kalba žurnalistas, jis supratęs važiuodamas Šiaulių darbo rinkos mokymo centro etapo trasoje. „Supratau, kad reikia nedaryti klaidų, važiuoti savo ritmu, – tikina Ramūnas. – Pagaliau! Nes man labai nesisekė ankstesniais metais.“  Komandinėje įskaitoje pirmąją vietą pelnė „Nissan Pressformance“ komanda. Antroje vietoje liko „Opel Racing Team“, trečioje – „Dream Toyota Team“, ketvirtoje – „Kia the Power to Surprise“. Ir stabdžiai, ir duslintuvas Ne taip aštriai, tačiau ne ką mažiau azartiškai varžėsi Istorinių automobilių ralio, virtusio Žurnalistų ralio dalimi, automobilininkai. Pirmąją vietą čia pelnė Vidmantas Kažukauskas ir Rasa Kažukauskaitė, vairavę „Mercedes–Benz 240“. Antroje vietoje liko Artūro ir Vėjūno Toleikių ekipažas su „Volvo 242 L“, trečioje – Vaidas ir Vidmantas Jurkos. Visgi bene daugiausiai nuotykių istorinių automobilių ralyje patyrė Vytauto ir Tomo Mašanauskų ekipažas su „Jaguar MK2“. Pirmiausia, pasakoja Vytautas, užkaito stabdžiai ir išbėgo iš guolio tepalas, tad nemažą dalį atstumo jam teko nuvažiuoti beveik be stabdžių. Tuomet senutis „Jaguar“ „pametė“ duslintuvo vamzdį. „Pasikėlėm automobilį, pririšom išmetimo vamzdį su tempimo virve, tačiau ši išsilydė nuo karščio ir vėl krito ant žemės vamzdis. Jau pagalvojau, kad man ralis baigėsi, bet iš paskos važiavo remonto komanda, pažadėjo sutvarkyti – ir sutvarkė. Net teisėjai luktelėjo trasoje“, – aplinkinių geranoriškumu neatsistebi V. Mašanauskas. Neatsisuko fortūna ir antrąją ralio dieną, mat įveikęs pirmuosius kilometrus „Jaguar MK2“ vairuotojas nebeužvedė automobilio ir suprato, kad generatorius nustojo veikti. „Gerai, kad aš atsargus ir bagažinėje vežiojuosi nedidelį akumuliatorių, jis padėjo atvažiuoti iki ralio štabo „Atostogų parko“ poilsiavietėje“, – sako V. Mašanauskas. Grįžti iš ralio jis nusprendė sava eiga: įsikrovęs abu turimus akumuliatorius sakė manąs, kad nuvažiuoti iki Kazlų Rūdos turėtų pavykti. Ir nepaisant visų nesklandumų, panašių ralių pašnekovas atsisakyti nežada. „Tokie susitikimai yra gyvenimo druska, nauja patirtis ir pažintys“, – sako jis. Įskaita turistams Nusprendusiems važiuoti ramesniu tempu teko turistinė Žurnalistų ralio įskaita. Čia pirmąją vietą nuskynė Paulius Sviklas ir Mindaugas Dūda, antroje vietoje liko svečias iš Indijos, žurnalo „Auto Today“ vyriausiasis redaktorius Yogendra Pratapas, važiavęs kartu su žurnalistu Vitoldu Miliumi. Trečioje vietoje liko Jachenis Kazanovičius ir Jurijus Jankovskis iš Baltarusijos. „Tokia įskaita – keli dalykai viename. Ir gražios vietos, ir užduotys, kurios leidžia atsirasti azartui. Be to, man buvo smagu, kad galėjau pademonstruoti šią Lietuvos dalį svečiams iš tolimosios Indijos“, – kalba V. Milius. Anot jo, įdomu ir tai, kad į ralį grįžusioje turistinėje įskaitoje atsirado vairuotojams skirtų užduočių. Pavyzdžiui, teko automobiliu įveikti slalomo trasą, tačiau vairuoti šturmanui rankoje laikant vandens stiklinę ir vandens iš jos išpilti kuo mažiau. „Ši klasė pirmiausia skirta žmonėms, kurie nenori ar negali važiuoti lenktyniniu režimu. Jeigu sportinėje klasėje šiek tiek „pasidrožia“ automobiliai, istoriniame ralyje negali dalyvauti, nes neturi tokio automobilio, tai šioje klasėje gali važiuoti net ir su pačiu paprasčiausiu automobiliu bei pasiėmęs visą šeimyną“, – aiškina pašnekovas. „Press ralio 2017“ klasių nugalėtojų „Top 3“: I klasė (iki 1,6 l) 1. Andrius Kilda ir Laura Kildienė („Honda CRX“) 2. Egidijus Babelis ir Aleksandras Dainys („Toyota Yaris“) 3. Tomas Markelevičius ir Tadas Martinaitis („Mitsubishi Colt“) II klasė (iki 2,0 l) 1. Antanas Akučka ir Dovilė Akučkaitė („Scion FR-S“) 2. Dainius Leonavičius ir Adomas Šablevičius („Toyota GT86“) 3. Agnė Zacharevičienė ir Deividas Jocius („KIA Rio“) III klasė (virš 2,0 l) 1. Ramūnas Fetingis ir Agnė Vičkačkaitė-Lauciuvienė („Opel Astra OPC“) 2. Renaldas Gabartas ir Vincas Gerdžiūnas („SEAT Leon Cupra“) 3. Paulius Valiukevičius ir Marijus Kėbla (BMW 330i) IV klasė (dyzeliniai automobiliai) 1. Arūnas Volungevičius ir Darius Saulevičius („Škoda Fabia“) 2. Ilona Steponėnė ir Gabija Paukštytė (BMW 330d) 3. Artūras Pakėnas ir Eidvilė Pakėnaitė („Hyundai i30“) Komandinė įskaita 1. „Nissan Pressformance“ 2. „Dream Toyota Team“ 3. „Opel Racing Team“ VIP įskaita 1. Evaldas Tylas ir Karolis Tuinyla 2. Vytis Pauliukonis ir Audronis Gulbinas 3. Kęstutis Taškūnas ir Andrejus Savčenko Turistinė įskaita 1. Paulius Sviklas ir Mindaugas Dūda 2. Yogendra Pratapas ir Vitoldas Milius 3. Jachenis Kazanovičius ir Jurijus Jankovskis Istorinių automobilių ralio „Lietuva 2017“ „Top 3“ 1. Vidmantas Kažukauskas ir Rasa Kažukauskienė („Mercedes-Benz 240“) 2. Artūras Toleikis ir Vėjūnas Toleikis („Volvo 242 L“) 3. Vaidas Jurka ir Vidmantas Jurka („Porsche 944“)