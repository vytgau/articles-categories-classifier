Štai, „Audi“ ir „Mercedes“ kompanijos, įkūrusios savo automobilių gamyklas Vengrijoje, norėtų plėsti gamybą šioje šalyje, tačiau iš jos, kaip ir iš Lietuvos, žmonės emigruoja. Dėl to nei „Audi“, nei „Mercedes“ negali plėstis – gamintojai tiesiog neranda darbuotojų. Tokia pati problema kankina ir automobilių gamintojus kitose Rytų Europos šalyse. Gamyklos Čekijoje, Lenkijoje taip pat negali plėstis, nes emigravo daugybė šių šalių gyventojų. Vengrijoje gamyklose ir įmonėse, susijusiose su automobilių pramone, dirba daugiau nei 100 tūkst. žmonių. Šioje šalyje esančios gamyklos per metus pagamina daugiau nei pusę milijono naujų automobilių. Vien tik „Audi“ į Vengrijoje esančią gamyklą investavo virš 8 milijardų eurų. Ten gaminami A3 ir TT modeliai, po dvejų metų turėtų būti perkelta ir krosoverio Q3 gamyba, bet šie planai pakibo ant plauko, nes tiesiog nėra kam dirbti. „Mercedes“ irgi nori investuoti papildomą milijardą eurų ir plėsti gamyklą Vengrijoje. Šioje šalyje gaminami B klasės ir GLA modeliai. „Mercedes“ planuoja šioje šalyje sukurti iki 2500 papildomų darbo vietų bet gali būti, kad jose nebus kam dirbti.