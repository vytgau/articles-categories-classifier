Vyras pareigūnams sakė, kad į kelią nežiūrėjo, nes tuo metu bandė atrakinti vadinamąją alkospyną – tai išmanusis prietaisas, neleidžiantis galimai neblaiviam vairuotojui užvesti automobilio, skelbia jalopnik.com. Vairuotojui kol kas nepateikti jokie kaltinimai, skelbia „Star-Telegram“. Policija šiuo metu aiškinasi, ar jis iš viso kaip nors prasikalto. Vadinamosios alkospynos pastaruoju metu tampa vienu iš populiariausių būdų JAV, kaip iš gatvių visiems laikams išginti nuo alkoholio apsvaigusius vairuotojus. Jų veikimo principas labai paprastas – vairuotojas, prieš galėdamas užvesti automobilį, privalo papūsti ir įrodyti, kad yra blaivus. Kai kurie prietaisai vairuotojo blaivumą tikrina ir kelionės metu, o ne tik prieš tai prasidedant kelionei. Nors tikslios tragedijos Arlingtone detalės dar nenustatytos, kaip skelbia „LifeSafer“ (save vadinantis alkospynų technologijų lyderiu), blaivumo tikrinimas kelionės metu yra įprasta praktika. Arba bent jau ne tokia neįprasta, kad jai nebūtų skirta vietos skiltyje „Dažniausiai užduodami klausimai“. Be jokios abejonės, gana lengva įsivaizduoti situaciją, kai kelionės metu staiga imti ir sustoti nėra pati saugiausia (arba patogiausia) idėja. Arlingtono tragedijos atveju 31 metų vairuotojas važiavo gyvenamajame rajone, o tai reiškia, kad jis greičiausiai turėjo galimybių stabtelėti ir pakartotinai pasitikrinti blaivumą, tačiau nusprendė tai padaryti važiuodamas.