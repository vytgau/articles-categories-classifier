Kaip rašoma svetainėje jalopnik.com, ankstyvą Naujųjų metų rytą policija ėmė vytis pastebėtą net 144 km/val. greičiu Čarlstono (Pietų Karolina) gatvėmis lekiantį automobilį. Po kurį laiką užsitęsusių gaudynių jį vairavęs C. Alewine‘as buvo priverstas sustoti. Kaip tik tada pasaulį išvydo jo ir kartu automobilyje važiavusios Tiffani Von Glahn kūdikis – mažylė, vardu Anastasia. Vėliau televizijos kanalo NBC4 kalbinta kūdikio motina patikino, kad jos bičiulis iš tiesų važiavo neįtikėtinu ne mažiau kaip 150 km/val. greičiu. Į klausimą, ar sustoti vejamiems policijos, atsakymas, pasak moters, tegalėjo būti neigiamas, mat gimdymas, anot jos, jau buvo prasidėjęs. Tėvais tapusi pora nerimavo, kad gali nespėti laiku nuvykti į ligoninę. Jų nerimą didino galimų gimdymo komplikacijų baimė. Moteris teigia žinojusi, kad nėštumo eiga ir tuometinė kūdikio padėtis kėlė nemenką riziką, kad Cezario pjūvio tikimybė buvo labai didelė. Ji prisipažįsta neturėjusi nė menkiausios vilties pati pagimdyti kūdikį. Policijai gi terūpėjo pasivyti bėglius, todėl pareigūnai pasirūpino, kad būtų užblokuoti galimi išsukimai ir vidury plačios gatvės privertė C. Alewine‘ą sustabdyti transporto priemonę. Laikantis visų saugumo nurodymų, C. Alewine‘ui buvo uždėti antrankiai. Į vyro paaiškinimą, kad automobilyje – tuoj gimdyti turinti žmona, policininkai sureagavo kaip į tipinį tokiais atvejais sugalvotą pasiteisinimą. Visgi vėliau, griaudžiant fejerverkams ir procesą nuo automobilio variklio dangčio stebinčio vairuotojo akivaizdoje, jie patys pagelbėjo gimdyvei. Tik tada C. Alewine‘ui buvo nuimti antrankiai. Gimdymo komplikacijų, laimei, pavyko išvengti.