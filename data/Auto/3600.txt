„Šį savaitgalį užbaigsime visų trijų tilto tarpatramių sijų pakeitimo darbus. Vėliau bus įrengiamos tilto perdangos konstrukcijos: pilamas išlyginamasis betono sluoksnis, dedama hidroizoliacija, klojamas asfaltas“, - darbus vardijo bendrovės „Alkesta“ tilto statybos vadovas Kęstutis Pranevičius. Prieš 56 metus pastatyto tilto kapitalinį remontą vainikuos įrengtas naujas apšvietimas, sutvarkytos pėsčiųjų zonos – šalitilčiai. „Atsižvelgiant į darbų tempą, tilto atidarymas, o tuo pačiu ir eismo atnaujinimas, planuojamas iki gegužės mėnesio pradžios“, - teigė Kauno savivaldybės Miesto tvarkymo skyriaus vedėjas Aloyzas Pakalniškis. Pradėti remonto darbus planuota 2016 metų birželį, tačiau viena konkurse dalyvavusi įmonė apskundė konkurso rezultatus. Šis skundas tilto rekonstrukciją nukėlė keletui mėnesių.