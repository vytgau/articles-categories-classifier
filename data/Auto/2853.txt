Kaip rašoma organizatorių pranešime, tai vienintelės automobilių sporto varžybos, kurių dalyviai rungiasi dėl garbingiausio trofėjaus - šalies Prezidentės Dalios Grybauskaitės taurės. Turėti ją savo laimėjimų kolekcijoje svajoja daugelis, tačiau jau trečius metus paeiliui puoselėti tokių iliuzijų niekam neleidžia Vytis Pauliukonis su Audroniu Gulbinu. Sekmadienį S. Daukanto aikštėje Vilniuje jie vėl aukštai kėlė šį trofėjų, kurį absoliutiems ralio nugalėtojams įteikė Prezidentės patarėja Ona Marija Vyšniauskaitė, prieš šį momentą perskaičiusi Prezidentės D. Grybauskaitės sveikinimą ralio organizatoriams ir dalyviams. Nugalėtojai, vairavę „Subaru Impreza GT“ automobilį, be pagrindinio trofėjaus laimėjo ir kovą galingiausių SGC 4 automobilių klasėje, Lietuvos kūno kultūros ir sporto departamento taurę bei eilę specialių prizų už geriausius rezultatus, pasiektus atskiruose rajonuose ir miestuose besidriekusiuose greičio ruožuose. Trijų dienų batalijos ir tik minus 16,4 sekundės. Toks laiko deficitas nuo nugalėtojų skyrė antruosius prizininkus Kęstutį Bielevičių su Romu Kinderiu, vairavusius „Subaru Impreza“.  Antrosios vietos bendroje ralio įskaitoje ir toje pačioje, kaip ir nugalėtojų, klasėje laimėtojams Susisiekimo ministro taurę įteikė ministerijos atstovas Gintaras Aliksandravičius, neseniai buvęs vienas iš Kelių policijos vadovų ir ne kartą talkinęs šio ralio organizatoriams. LASF taurę jos prezidentas Romas Austinskas įteikė trečiosios vietos laimėtojams Justinui Kvaraciejui ir Ignui Stravinskui, vairavusiems irgi „Subaru Impreza“ ir nuo nugalėtojų atsilikusiems 42,9 sek. Ketvirti bendrojoje ralio įskaitoje ir pirmi laisvojoje 2WD klasėje buvo Jonas Skrebūnas su Ilona Steponėne. Tai buvo pirmas pirmojo prizininkų šešetuko duetas, vairavęs ne kultinį ralio automobilį „Subaru Impreza“, o kuklesnį „Honda Civic“. Tačiau tai nesutrukdė šiems lenktynininkams laimėti ne tik ralio minėtosios klasės įskaitą, bet ir Lazdijų mero taurę, kurią jiems įteikė Lazdijų administracijos direktoriaus pavaduotoja Justina Greblikaitė. Penktas liko praeityje garsaus ralio meistro, šalies čempiono Arūno Strumskio sūnus Benas, kuriam „Subaru Impreza“ automobilį padėjo tramdyti Žydrūnas Karpavičius. Šeštąją vietą iškovojo Mindaugas Šimkevičius su Raimundu Griciūnu. Bene daugiausia aplodismentų susilaukė Socialinės apsaugos ir darbo ministro Lino Kukuraičio taurėmis apdovanoti sportininkai su negalia, kuriuos nuoširdžiai pasveikino pats ministras, lenktynių organizacinio komiteto nariai. Neįgaliųjų, vairavusių automobilius su rankinio valdymo įranga, įskaitoje pergalę šventė Algimantas Kojis su Vytautu Barecku, pranokę antrąją vietą užėmusius Raimondą ir Mindaugą Dabužinskus ir trečioje likusias Ramunę Šidlauskaitę su Justina Darulyte. Su standartiniais automobiliais greičiausi tarp šios grupės dalyvių buvo Mažvydas Butkevičius su Linu Kalaušiu. Jie aplenkė Mečislovą Trinkūną su Jurgita Tuitaite ir trečioje vietoje likusius Alfredą ir Tomą Ukrinus. Nemenko dėmesio susilaukė ir šiemet debiutavęs specialus projektas „Karys lenktynininkas“. Tarp 83 startavusių ralyje „Aplink Lietuvą 2017“, buvo ir 10 automobilių, kuriais varžėsi kariai. Didžiausia sėkmė lydėjo Igną Bilių su Edgaru Pikeliu, lenktynių trasose pranokusius tarnybos draugus Vilmantą Januškevičių su Giedriumi Labensku ir iškovojusius trečiąją vietą Tomo Zakso ir Justo Jankūno ekipažą. Nugalėtojus ir prizininkus sveikino KAM viceministras Giedrimas Jeglinskas. S. Daukanto aikštėje buvo įteiktos ir 15 savivaldybių merų taurės, kurių nugalėtojais paskelbti geriausių rezultatų tose vietovėse pasiekę sportininkai. LAK taure, skirta jauniausiajam lenktynių dalyviui, pagerbtas septyniolikmetis Aivaras Stalgaitis, o LASF taurę jos prezidentas R. Austinskas įteikė vyriausiajam amžiumi varžybose dalyvavusiam ekipažui, kuris varžėsi veteranų įskaitoje. Tai Regimantas Bindokas su Vytautu Petroniu, o jų bendra nugyventų metų suma artėja prie pusantro šimto. Ralį „Aplink Lietuvą 2017“ surengusio LAK prezidentas Rolandas Dovidaitis nuoširdžiai padėkojo visiems, padėjusiems surengti šias lenktynes, ir pakvietė visus nepamiršti ralio ir kitąmet. ***** Ralis „Aplink Lietuvą 2017“ kartu buvo ir Lietuvos mini ralio čempionato (LMRČ) antrojo etapo varžybos, finišavusios renginio pirmąją dieną – penktadienį Druskininkuose. Pagrindinėje kurorto scenoje vykusioje etapo nugalėtojų ir prizininkų pagerbimo ceremonijoje ko gero plačiausia šypsena švietė Vokietijos sportininkų Gunthardo Schleipeno ir Phillipo Hoppės veidai. Svečiai Druskininkų gatvėse vykusiose varžybose su „Mazda 323“ buvo greičiausi tarp užsienio ekipažų ir džiaugėsi laimėję Druskininkų mero Ričardo Malinausko taures, kurias jiems įteikė mero patarėjas Aivaras Kadziauskas. Ko gero unikaliausia situacija susiklostė SGC 1 klasėje, kurioje du lyderių ekipažai po visų rungčių užfiksavo absoliučiai vienodą, net gi sekundės dešimtosios dalimi, laiką. Tačiau teisėjams dėl to galvos sukti neteko. Mat pagal varžybų taisykles pranašumą įgyja duetas, buvęs greitesnis pirmojoje rungtyje. Tad nugalėtojų laurai čia atiteko Vaidui Karašauskui su Justu Radvilavičiumi, pranokusiems Mindaugą Šimkevičių su Raimundu Griciūnu ir Gintarą Mikalauską su Karoliu Raišiu. SGC 2 klasėje pergalę šventė Žydrūnas ir Simonas Vilčinskai, aplenkę Andrių Sinkevičių su Juozu Keršiu ir trečioje vietoje likusius Gytį Stalerūną su Martynu Baciu. SGC 3 klasėje finišavo tik du ekipažai, o pirmąjį nugalėtojų pakylos laiptelį užėmė Vytautas Venclovas su Steponu Mickevičiumi, aplenkę Simoną ir Saulių Rugius. Dar prieš etapo varžybas daugelis pergalę SGC 4 klasėje prognozavo ne tik mini ralio favoritui V. Pauliukoniui su A. Gulbinu. Ir neapsiriko, tačiau lyderiai pirmi kirto finišo liniją įgiję tik 14,7 sek. pranašumą prieš antrosios vietos laimėtojus K. Bielevičių su R. Kinderiu. Trečiąją vietą iškovojo J. Kvaraciejus su I. Stravinsku. Laisvojoje 2WD klasėje nugalėjo Paulius Vasiliūnas su Ramūnu Giliumi. Tačiau ši pergalė jiems atiteko tik padarius apmaudžią klaidą J. Skrebūnui su I. Steponėne ir už tai teisėjų „apdovanotiems“ 10 sek. bauda. Šis ekipažas, nugalėtojams pralaimėjęs tik 01,6 sek., užėmė antrąją vietą, o treti finišavo Jonas Rutkauskas su Mindaugu Kanapicku. Laisvoje 4WD klasėje beveik minutės persvara pergalę šventė B. Strumskis su Ž. Karpavičiumi, pranokę Tomą Ramanauską su Virgilijumi Janulevičiumi ir Gintarą Šalkauską su Evelina Drilingiene. LMRČ antrojo etapo lenktynėse žiūrovų dėmesio susilaukė ir istorinių automobilių vairuotojai, o šioje klasėje nugalėjo Arūnas Kudarauskas su Egidijumi Babeliu, pranokę Aurimą Eidžiūną su Justu Barysu ir Saulių Šuopį su Karoliu Volungevičiumi. Veteranų įskaitą laimėjo Saulius Nausėdas su Vincu Verbyla. Antri liko Gedvydas Karašauskas su Valentinu Surdoku, o treti – R. Bindokas su V. Petroniu. Komandinę LMRČ antrojo etapo įskaitą laimėjo AG Racing, kurios lenktynininkai surinko 96 taškus. Antrąją vietą užėmė Kauno autoklubo sportininkai (85 taškai), o trečiąją – Kauno technikos kolegijos autoklubas (49 taškai).