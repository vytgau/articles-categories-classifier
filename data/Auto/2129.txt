Čia gimsta geriausi vairuotojai 16-us metus konkursą organizuojantis Lietuvos žurnalistų autoklubas geriausių vairuotojų ieškojo improvizuotose slalomo aikštelėse, kartais – trasose ar vairavimo mokyklų aikštelėse. Šiemet asociacija tikisi surasti geriausią iš geriausių, mat pretendentai į titulą bus egzaminuojami jų kalvėje – specializuotuose autodromuose su slidžiomis dangomis, automobilį netikėtai slysti priverčiančiomis sistemomis ir net lenktynių trasomis. Lietuvoje dar niekada nebuvo tiek daug vietų ekstremaliomis sąlygomis saugiai tobulinti vairavimo įgūdžius. Prieš 4 metus pirmasis autodromas atsirado Panevėžyje. Nuo to laiko didžiuosiuose miestuose išdygo dar 4 autodromai: Šiauliuose, Klaipėdoje, Vilniuje, o privačiomis lėšomis – ir Kaune. Ir jie atviri visiems vairuotojams. „Geresnės vietos mokytis vairuoti ar patikrinti savo galimybes ir pasimokyti, pasitreniruoti važiuoti prieš slidų sezoną nėra. Autodromuose yra slidžių paviršių dangos, besisukančios plokštės, nuolydžiai ir slidūs posūkiai net ir geriausiu oru sudaro ekstremalias vairavimo sąlygas. O tai – visai kitas dalykas, nei vairavimas ant sauso asfalto“, – sprendimą rengti etapus autodromuose pagrindė konkurso organizatorius, „Lietuvos žurnalistų autoklubo“ prezidentas Valdas Valiukevičius. Ne mokėti, bet suprasti „Mūsų mokiniai įgūdžius tobulina slidžiose trasose. Ten jie atlieka įvairius pratimus. Tai ir stabdymas ant sausos ir drėgnos dangos, įvairių kliūčių įveikimas, kaip automobilio „užmetimas“ ant slidaus paviršiaus, nusileidimas slidžia, besisukančia nuokalne. Viską mokiniai išbando praktiškai, o juos lydi profesionalaus instruktoriaus patarimai. Mes žmones mokome ne kaip išsisukti iš keblių situacijų kelyje, bet leidžiame jiems suprasti, kokie pavojai tyko atsiradus tam tikroms situacijoms. Tos pamokos pirmiausia duoda suvokimą, ką reiškia automobilis, automobilio padangos, pagalbinės saugumo sistemos ir vairuotojo reakcija. Lenktynių trasoje mokome vairuotojus posūkių trajektorijų įveikimo. Jie reikalingi ne tik trasoje. Tos pamokos padeda mąstyti ir važiuoti efektyviau kelyje“, – apie autodromą pasakojo Šiaulių darbo rinkos mokymo centro vairuotojų mokymo skyriaus vadovė Jolita Paulauskienė. Atviri visuomenei Autodromai, kuriuose vyks „Geriausio Lietuvos vairuotojo 2017“ rinkimai, atviri ne tik jų mokiniams, bet ir visiems, norintiems tapti geriausiais vairuotojais. Valanda pamokų, priklausomai nuo miesto ir pasirinktos mokymo paslaugos, kainuoja nuo 30 iki 90 eurų. Galima važiuoti tik trasoje, galima ir ant slidžių dangų. Sukinėtis galima vienam arba su instruktoriumi. Konkurso „Geriausias Lietuvos vairuotojas 2017“ dalyviai slidžių dangų autodromus galės išbandyti nemokamai. Atrankos etapai vyks trijų Lietuvos didmiesčių darbo rinkos mokymo centro autodromuose: rugsėjo 9 dieną – Panevėžyje, po savaitės, 16 d., Klaipėdoje ir 23 d. – Šiauliuose. Kitą dieną po atrankos etapo Šiauliuose, rugsėjo 24 d., ten pat įvyks ir konkurso finalas, kuriame dalyviams numatytos dar neregėtos rungtys: šis autodromas turi net 2 km ilgio lenktynių trasą. Tad su „Toyota C-HR“ automobiliu dalyviai turės ne tik įveikti ant slidžių dangų parengtas užduotis, bet ir atlikti tam tikrus manevrus trasoje. „Šiame konkurse mes nesitikime ką nors ko nors išmokyti ir paversi geriausiu vairuotoju. Mes tokio ieškosime. O kitiems tikimės parodyti, kad jie toli gražu ne viską sugeba, ir greitai važiuoti daugeliui iš jų nereikia“, – misiją atskleidė V. Valiukevičius. Kaip vieną svarbiausių įgūdžių vairuotojui konkurso organizatorius pabrėžė mokėjimą naudotis gesintuvu – daugelis žmonių ne tik neįsivaizduoja, kaip gesinti užsidegusią transporto priemonę, bet ir nežino, kokio tipo gesinimo priemonę turi. Todėl konkurso finale gali būti ir tokia efektingai atrodanti rungtis. „Dažniausiai matome pavyzdžius, kai aplink stovi 10 automobilių, o iš jų tik 2 ar 3 turi gesintuvą. Pribėga gesinti ir žiūri, kad jis dar net neveikia. Ne visi mato galiojimo laiką, gesintuvo klases – juk ne kiekvienas raudonas cilindras yra gesintuvas. Jie yra sertifikuojami ir atitinkantys tam tikrus standartus – ne visi automobilių bagažinėse gulintys gesintuvai yra skirti transporto priemonių gesinimui“, – mokėjimo naudotis „raudonu cilindru“ svarbą pabrėžė gesintuvus gaminančios įmonės „Reinold Max“ vadovas Renaldas Juškevičius.