Pernai dabar jau praeitos, trečiosios kartos, „Kia Picanto“ įsigijo 10 (dešimt) pirkėjų – ir tai, leiskite pastebėti, yra ketvirtas geriausias pardavimų rezultatas klasėje! Išties – motyvacijos tik šiek tiek pigesnių nei klase didesnių B segmento automobilių Lietuvoje pirkti nėra – išskirtinai didžiąją jų dalį nuperka įmonės, darbuotojus „lepindamos“ pigiausiomis rinkoje mašinomis. O naujasis „Picanto“ į akį man krito dar kovo mėnesį Ženevos parodoje – jo pirmtakas buvo simpatiškas, o naujasis – dar išvaizdesnis, dar daugiau įgavęs madingų ir išskirtinių, tik markei būdingų štrichų – smagaus mažo miesto automobilio besidairantys pirkėjai tą tikrai įvertins. Ypatingai jei tai bus „GT Line“ versija – su dvispalve kėbulo ir interjero apdaila, sportiškais aerodinaminiais elementais ir dvigubu išmetimo sistemos antgaliu – būtent tokį modelį ir išbandžiau. Salonas taip pat neprastas – nors medžiagos nebrangios, tačiau pastebiu, kad durelės atsidaro ir užsidaro su itin solidžiu jausmu, atrodo, kad tai mažiausiai dviem klasėmis aukštesnis automobilis. Salono surinkimas kokybiškas ir nė kiek neprimena kai kurių kitų klasės atstovų, kurių interjeras labiau sukelia mintis apie automobilio ir virtuvinio kombaino nesantuokinį meilės vaisių, o ne pilnavertę transporto priemonę. Gaila tik, kad kažkodėl Lietuvoje nėra galimybės užsisakyti lietimui jautraus 7 colių ekrano – šiuolaikiškame automobilyje, kad ir nebrangiame, varganas multimedijos ekranėlis tikrai netinka. Nors galima nustatyti tik vairo padėties aukštį, bet sėdėti patogu, o „GT Line“ versijoje sumontuotos ir oda aptrauktos sėdynės. Tik štai toji oda dirbtinė ir jau po kelių minučių dailiai atrodančiose dvispalvėse kėdėse per nugarą ima žliaugti prakaitas. Maža to, dar ir plokščias jų profilis visiškai nenuteikia sportiškam važiavimui. Kaip ir vienintelis siūlomas 1,2 l 84 AG atmosferinis benzininis variklis – rudenį turėtų pasirodyti smagesnis trijų cilindrų turbobenzininis variantas. Bet jei norėsite „automato“ (o greičiausiai norėsite, nes dažniausiai tokias mašinas renkasi pradedantys vairuotojai), tai jis komplektuojamas tik su šiuo motoru, kaip ir bandytame automobilyje. Pasirinkimas tikrai neskatinantis jokių GT ambicijų, o ir senovinės 4 pavarų transmisijos indėlis tiek į dinamiką, tiek ir į gamtosaugą nedidelis – įsibėgėjimas iki 100 km/val. užtrunka 13,7 sek., o važinėjant mieste trumpais atstumais degalų sąnaudos svyravo apie 9 l/100 km. Užmiestyje geriau – važiuojant mišriu režimu su greitkeliais vidutinės sąnaudos buvo 6,7 l/100 km, o tik įprastais užmiesčio keliais – 5,4 l/100 km. Bet labiausiai nustebino važiavimo pojūtis – išties solidus, mažiau nei 3,60 m ilgio automobilio elgesys kelyje, kaip šiai klasei gerai suderinta vairo sistema, standi, bet ir pakankamai komfortiška važiuoklė (čia buvo 15 colių, galimi ir 16 colių ratlankiai), leisdavo pamiršti, kad važiuoji vienu mažiausiu ir pigiausiu rinkoje esančiu automobiliu. Tiesa, pakabos eiga greitai pasiekia savo ribą, pervažiavus didesnius nelygumus, bet tokia duoklė priimtina. Važiuojant nauju „Kia Picanto“ tikrai nesijausite nuskriaustas – vietos tiek priekyje, tiek ir gale užtektinai (tiesa, gale vaikiškai kėdutei prapjauti plyšiai „Isofix“ tvirtinimui yra tokie nevykę, kad bandydami pro juos įkišti kėdutės tvirtinimus, tikrai nenorėsite, kad vaikas girdėtų jiems skirtus epitetus), o bagažinė, pasak gamintojo, didžiausia klasėje, talpinanti iki 1080 l. Ir čia yra niuansas – bagažinė, nors ir gili, bet itin siaura, tad platesnį daiktą (kad ir vežimėlį) sunkiai pavyks įdėti – maniškiame „Renault Twingo“, po kurio bagažinės uždangalu dar yra ir galinius ratus sukantis variklis, bagažinės plotis didesnis ir ja naudotis patogiau.  Tačiau visa tai – niuansai, o esmė – kaina. Čia, kaip jau tapo įprasta paskutiniais metais, „Kia“ nebėra pigiausias pasirinkimas, bet siūlo tiek originalią išvaizdą, tiek ir geras komplektacijas. Pigiausias modelis kainuoja nuo 10 tūkst. 990 eurų, bandyta „GT Line“ versija su automatine pavarų dėže dabar siūloma už 12 tūkst. 790 eurų. Daugiau apie automobilį žiūrėkite vaizdo medžiagoje.