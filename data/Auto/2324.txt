Paskambinusi į LRT RADIJĄ klausytoja teiraujasi, ar servise galima palikti senas padangas, jeigu jos keičiamos į naujas. Jos atveju už senas padangas buvo paprašyta primokėti. „Širvintų servise vyras keitė padangas. Senų padangų nepriėmė, pasakė, kad priims tada, jeigu nuo kiekvienos padangos vyras sumokės po 5 eurus. Naujos padangos buvo pirktos šiame servise. Ar serviso savininkas buvo teisus?“, – klausia moteris. Atliekų projektų valdymo skyriaus vyr. specialistas A. Naktinis atsako, kad šiuo atveju serviso atstovai pasielgė neteisėtai. Teisės aktai numato, kad jei prekybos vietoje parduodamos naujos padangos, tai tokį patį kiekį [pirkėjas] turi teisę palikti senų. „Taip pat serviso darbuotojai, kurie keičia padangas, atliekas turi priimti nemokamai“, – kalba A. Naktinis. Šiuo atveju klausytojai reikėtų kreiptis į Širvintų regiono aplinkos apsaugos agentūrą, kuri turėtų padėti išspręsti klausimą.