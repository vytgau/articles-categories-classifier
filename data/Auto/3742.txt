Dar nuo prieškario laikų buvusi amerikiečių „General Motors“ korporacijos nuosavybė, „Opel“ šiemet keičia šeimininkus – ją perka Prancūzijos PSA koncernas, gaminantis „Peugeot“ ir „Citroen“ automobilius. O dar prieš kelerius metus dabar scenoje debiutuojantis mažasis B segmento SUV „Opel Crossland X“ buvo bendradarbiavimo su šia kompanija vaisius – tuomet įmonės apie savo bendradarbiavimą kalbėjo kaip apie partnerystę aljanse, kuriant bendraplatformius automobilius. Bet kalbos baigėsi tuo, kad „Opel“ ir vėl taps svetimšalių, tiesa, šįkart esančių gerokai arčiau, nuosavybe.  Ar tai blogai? Nemanau. PSA koncerno modeliai gaus taip jiems reikalingą visų varančiųjų ratų pavarą, kurią turi „Opel“ automobiliai, na, o vokiečių kompanija, bendradarbiaudama su prancūzais, galės toliau plėsti populiariausio Europoje, B segmento automobilių gamybą – vadovaujant amerikiečiams ir žinant dominuojančių automobilių už Atlanto dydį, buvo naivu tikėtis, kad bus investuojama į mažų automobilių gamybą. Tad šiandien „Opel“ stende Ženevos parodoje – dvi naujienos: su PSA koncernu bendradarbiaujant pradėtas kurti miesto SUV „Crossland X“ ir antros kartos „Opel Insignia“ – gamintojo flagmanas, kuris debiutuoja iškarto dvejose versijose – kaip universalas „Sports Tourer“ ir penkiaduris hečbekas „Grand Sport“. Ir jei „Insignia“ universalo išvaizda kažkuo labai išskirtiniu nepasižymi, tai efektingas „Grand Sport“ dar kartą įrodo, kad išvaizdus automobilis gali būti ir praktiškas – į bagažinę čia galima sutalpinti iki 1450 l. Žinoma, jei reikia praktiškumo, tada verta rinktis universalą „Sports Tourer“ – čia į bagažinę maksimaliai telpa 1665 litrai – 130 l daugiau nei anksčiau. Abiem automobiliams siūlomas ir visiškai naujas 1,5 l turbobenzininis motoras, pasiekiantis 140 AG. Kam to neužtenka – yra ir 2,0 l 260 AG turbomotoras, komplektuojamas su nauja 8 greičių automatine pavarų dėže ir visų ratų pavara. Dyzelinių variklių pasiūloje: 1,6 l 110 AG ir 136 AG motorai, taip pat 2,0 l 170 AG variklis, o greitai pasirodys ir daugiau dyzelinių variklių versijų. O mažasis „Opel Crossland X“ papildys „Mokka X“ – miesto SUV automobilių gamą. Žvelgiant į jį, man kilo asociacijos, kad tai – „Mokka“ ir „Meriva“ hibridas, papildytas „Adam“ stilistiniais sprendimais. Nors kainos kol kas nėra žinomos, bet panašu, kad šis derinys rinkoje gali būti visai sėkmingas – madinga SUV išvaizda, praktiškas mažo vienatūrio salonas, nedideli gabaritai – viskas, ko reikia jaunai šeimai arba mažo, bet praktiško automobilio besidairančiam pirkėjui.