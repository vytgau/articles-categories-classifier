„Vairavimas žiemą, iš tiesų, reikalauja maksimalaus vairuotojo susikaupimo. Daug dėmesio reikia skirti pasirinktam greičiui. Ne visada nurodytas saugus greitis yra tinkamas, atsižvelgiant į oro sąlygas. Tikras profesionalas niekada nerizikuoja ir jei saugus greitis yra 50 km/val. – jis renkasi būtent tokį važiavimo tempą. Jei eismo sąlygos itin prastos – kelias apledėjęs, stipriai sninga ar prasidėjo lijundra – gali tekti atskirus kelio ruožus įveikti žemesniu nei 50 km/val. greičiu“, – apie žiemos kelio iššūkius pasakojo „Winter Rally“ direktorius Ramūnas Kliunka. Automobilių sporto treneris LASF viceprezidentas Jonas Dereškevičius taip pat atkreipia dėmesį, kad po sąvoka „slidus kelias“ telpa labiau daug skirtingų dalykų: ir purus sniegas, ir plikšala ir šlapio sniego pliurzė. „Saugiausia važiuoti susigulėjusiu, bet nesuplūktu iki blizgesio sniegu. Tačiau nereikėtų pamiršti, kad kai kuriuose ruožuose toks sniegas gali dengti ledą, t. y. egzistuoja didelė rizika, kad važiavimo sąlygos staiga pasikeis, o mažiau įgudęs vairuotojas nespės į tai sureaguoti ir praras automobilio kontrolę. Žinoma, jei mašina važiuoja tiesiai ir nėra veikiama jokios išcentrinės jėgos, nieko neatsitiks. Tačiau darant kad ir nedidelį posūkį, stabdant, prasilenkiant su kitu automobiliu, gavus stiprų vėjo gūsį – slydimas šonu gali prasidėti akimirksniu. Tas pats gali atsitikti, jei automobilio ratų geometrija nesureguliuota ir mašiną „traukia“ į kurį nors šoną“, – perspėja treneris. Kaip atpažinti slidų kelią ir pasirinkti saugų greitį? J. Dereškevičius pirmiausia pataria, kad reikia išmokti justi ratų reakciją į kelią. Jei vairas tapo labai „lengvas“, vadinasi, sukibimas prastas ir vienintelis būdas išvengti nepageidaujamo automobilio slidinėjimo – važiuoti lėčiau ir nedaryti staigių judesių. „Winter Rally“ atstovai, atvykstantiems žiūrovams, primena laikytis saugaus eismo taisyklių. Organizatoriai primygtinai pabrėžia, kad emocijų pagautiems fanams, ralio nereiktų „perkelti“ į viešojo naudojimo kelius. „Winter Rally“ startuosiantys automobiliai bus apauti specialiomis sportinėmis padangomis, kurių kiekviena turi po 384 plieno dyglius. Vienu metu į kelio paviršių būna įsmigę maždaug 70-80 dyglių, kurie važiuojant ledu ar įšalo sukaustytu žvyrkeliu, užtikrina geresnį sukibimą, todėl automobiliai gali išvystyti itin didelį greitį. Tokios padangos taip pat padidina ir galimybes reikiamu metu sustoti. Tuo tarpu ralio žiūrovai kasdien sėdi prie standartinių automobilių vairo ir į kelią remiasi įprastomis padangomis apautais ratais. Taigi, bandymas išvystyti lenktynininkų pasiekiamą greitį, tikrai gali baigtis nelaime. „Winter Rally“ Utenos ir Molėtų apylinkėse vyks sausio 27 d. Festivalio svečiai galės stebėti Lietuvos ir užsienio šalių ralio meistrų kovas, linksmintis žiūrovų pramogų erdvėje. „Winter Rally“ vainikuos ralio apdovanojimai ir nemokamas „Radistų“ koncertas Utenos daugiafunkciame sporto centre. Bilietus, kurie ralio metu bus keičiami į ralio pasus, internetu galima įsigyti per oficialią festivalio svetainę https://www.winterrally.lt/ Ten publikuojama ir informacija dalyviams, žiūrovams ir žurnalistams.