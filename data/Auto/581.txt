„Naujų automobilių kainoraščiuose surašytos sumos gali nemaloniai nustebinti – reklamose matytas 20 tūkstančių eurų kainuojantis, pasirodo, geriau sukomplektuotas ir 30 tūkstančių ribą peržengia. Tačiau labai retai automobiliai perkami maksimalios komplektacijos ir už didžiausią kainą – jiems dažniausiai taikomos nuolaidos. Būna, jos siekia kelis procentus, o kartais – keliolika ar net kelias dešimtis“, – teigia automobilių skelbimų su nuolaidomis portalo Motorsniper.lt vadovas Nerijus Alška. Lyderiai – ne iš Vokietijos Automobilių pardavimą su nuolaidomis galima skirstyti į dvi dalis: tai salone ar sandėlyje jau esantys bei konkrečios komplektacijos modeliai arba tie, kuriuos susikomplektuoja pirkėjas, tačiau vietoje nemažos piniginės nuolaidos nemokamai jam suteikiama papildoma įranga. Kaip tai vyksta? „Gamintojai kas 3–4 metus atlieka vadinamuosius valymus – prieš pasirodant naujam modeliui norima kuo greičiau išparduoti senuosius, kurie jau surinkti tūno sandėliuose. Salonų ekspozicijų modeliai paprastai parduodami kas 3–9 mėnesius, tuo pačiu intervalu keičiami ir bandomieji automobiliai. Perkant tokius automobilius, galima gauti bent 10-ies, o kartais ir 20 ar net 30 procentų nuolaidą“, – aiškina N. Alška. Kokie automobiliai dažniausiai parduodami su tokia didele nuolaida? Paskutinį 2017 m. ketvirtį dažniausiai didesnes nei 15 proc. nuolaidas taikė „Toyota“ – skelbimų su nuolaidomis portale Motorsniper.lt vienas iš keturių parduodamų modelių priklausė šiam gamintojui, trečdalis – „Renault-Nissan“ koncernui. „Ne paslaptis, kad Lietuvoje geriausiai vertinami vokiški automobiliai, tad gamintojų iš Japonijos ar Prancūzijos atstovams, norintiems įtikti pirkėjui, reikia labiau stengtis. Be to, visi trys dažniausiai nuolaidas suteikiantys gamintojai turi plačias modelių gamas, jų atstovybės veikia visuose pagrindiniuose Lietuvos miestuose, o ir patys modeliai yra populiarūs – nuolat užima vietas geriausiai parduodamų automobilių dešimtukuose. Tai paaiškina jų lyderystę nuolaidų srityje“, – pasakoja automobilių rinkos ekspertas. Prabangūs modeliai, prabangios ir nuolaidos Prabangių automobilių markių atstovai nuolaidomis nesišvaisto. Aktyvesni šioje rinkoje yra „Audi“, „Lexus“, „Mercedes-Benz“ bei „Volvo“, kartais išskirtinių pasiūlymų pateikia „Jaguar“ bei „Land Rover“, tačiau jų aktyvumui toli gražu iki „Nissan“ ar „Toyota“. Vienu metu su didele nuolaida parduodama per šimtą „Toyota“ modelių, o „Audi“ ar „Volvo“ tokių – vos po keliolika. „Prabangių automobilių gamintojų atstovai nuolaidas suteikia rečiau, tačiau didesnes. Naują „Lexus“ ar „Volvo“ modelį neretai galima nusipirkti 20 procentų pigiau, eurais tai būtų daugiau nei 10 tūkstančių“, – teigia N. Alška. Pavyzdžiui, didžiausia nuolaida absoliutine verte 2017 metais užfiksuota parduodant prabangų „Land Rover Range Rover“ – 22 tūkst. 638 Eur. Kita vertus, didžiausią procentinę nuolaidą užfiksavo toli gražu ne „premium“ automobilių atstovai – didelis visureigis „SsangYong Rexton“ buvo parduodamas net 35 proc. pigiau. Vis dėlto tai – labiau išimtis nei taisyklė. Ir procentine, ir finansine išraiška nuolaidų lyderiai yra prabangių automobilių gamintojai. Hečbekai ar visureigiai? Automobilių su didele nuolaida pasiūla atitinka rinką – daugiausia čia kompaktinės klasės hečbekų bei krosoverių, netrūksta ir sedanų. Itin retai pasitaiko išparduodamų didelių visureigių ar kabrioletų – tokio tipo automobilių paklausą jų pardavėjai vertina labai atsargiai, tad atstovybės Lietuvoje retai užsisako daug ekspozicinių ar bandomųjų modelių, o ir gamintojas nepripildo sandėlio brangiomis, sunkiau parduodamomis transporto priemonėmis. Nedažnai su didele nuolaida galima pamatyti ir parduodamus komercinius automobilius. Rinkoje kartais atsiranda vienas kitas pikapas ar furgonas, tačiau tai – labiau išimtys nei taisyklės. „Komerciniai automobiliai retai perkami po vieną – įmonės dažniausiai įsigyja kelis identiškus modelius ir gauna gerą nuolaidą nuo bazinės kainos. Be to, komercinių modelių gyvavimo laikas kur kas ilgesnis nei asmeninės paskirties automobilių – jie atnaujinami rečiau“, – aiškina N. Alška, pridurdamas, kad išimtimi galima laikyti tuos modelius, kurie naudojami ne tik komercinėms, bet ir asmeninėms reikmėms. Tai 7 vietas turintys mikroautobusai, penkiaviečiai furgonai ar pikapai – didelės nuolaidos kartais taikomos ir pavieniams tokių kėbulų automobiliams. 2017-aisiais Lietuvoje parduoti daugiau kaip 29 tūkst. naujų lengvųjų asmeninės (M1) bei komercinės (N1) paskirties automobilių. N. Alškos skaičiavimais, maždaug dešimtadalis jų – su didele (15 procentų ir daugiau) nuolaida.