Rotax Nordic čempionatas ne tik sukvietė didžiausią lenktynininkų būrį į Aukštadvarį. Pirmą kartą Lietuvoje lenktynės vyksta ne mūsų šalies čempionate įprasta pusfinalių ir finalų sistema. 10 minučių trukmės kvalifikaciniuose važiavimuose sportininkai susirikiuoja pagal geriausią pademonstruotą vieno rato įveikimo laiką. Tai lemia jų starto poziciją dviejuose atrankos važiavimuose. Kiekviename atrankos važiavime nugalėjęs lenktynininkas gauna 0 baudos taškų, o kitiems skiriami taškai atitinka užimtą vietą. Susumavus dviejų atrankos važiavimų metu gautus baudos taškus, mažiausiai jų surinkęs pusfinalį pradeda iš pirmos starto vietos. Taigi, jei nepavyko gerai pasirodyti kvalifikacijoje, lenktynininkui suteikiami net du važiavimai, kurių metu jis gali pasigerinti savo starto poziciją svarbiausiems startams. Nors kvalifikacijos svarba šiek tiek sumažėja, bet intriga, kas greičiausiai įveiks vieną trasos ratą, išlieka. Mažiausių lenktynininkų kategorijoje (Rotax Mikro, 9 dalyviai), kvalifikacijoje nugalėjo lenkas Maksimilianas Obstas, lietuviai Dovydas Gudelevičius ir Tomas Rudokas užėmė atitinkamai 5 ir 9 vietas. Rotax Mini klasėje (14 dalyvių) nepralenkiamas buvo su Lietuvos kartingo federacijos išduota licencija lenktyniaujantis kaliningradietis Ivanas Tkačiovas. Rotax Max (6 dalyviai) greičiausias buvo latvis Valters Zviedris, lietuvis Saulius Rudokas užėmė 6 vietą. Rotax DD2 Masters (9 dalyviai) Zenonas Urbonas ir Osvaldas Glebavičius užėmė 6 bei 7 vietas, o nugalėjo latvis Ilja Aloskins. DD2 (13 dalyvių) kvalifikaciniame važiavime visi laukė dviejų pasaulio čempionų – Simo Juodviršio ir vengro Ferenco Kancsaro kovos dėl pirmosios vietos, tačiau čia kiek netikėtai nugalėjo lenkas Karol Jurmanowicz. Simas atsiliko tik viena dešimtąja sekundės dalimi ir finišavo antras. Čempionato lyderis F.Konczaras kvalifikaciją baigė tik 5 vietoje. Rotax Junior klasėje startuoja net 22 dalyviai ir konkurencijos lygį čia parodo jau vien tai, kad pirmą nuo 22 vietos kvalifikacijoje skyrė tik aštuonios dešimtosios sekundės dalys. Kvalifikacijos nugalėtoju tapo vilnietis Silvesteris Aleksejevas, o antrą vietą užėmęs Ignas Kaselis jam nusileido tik šešiomis šimtosiomis. Dajus Dabašinskas buvo dešimtas, Martynas Morkis 12. Penktadienio pavakarę vykusiose pirmosiose atrankos lenktynėse Mikro, Mini, Max ir DD2 Masters klasių lyderiai išlaikė kvalifikacijoje pasiektas pozicijas. Kaip ir reikėjo tikėtis, Simas Juodviršis gana nesunkiai nugalėjo pirmojoje DD2 atrankoje. Rotax Junior kategorijoje kurį laiką pirmavo antrame rate į priekį išsiveržęs Ignas Kaselis, tačiau įpusėjus distancijai lyderio vietą susigražino Silvesteris Aleksejevas. Kiek nepasisekė paskutiniame rate už trasos ribų išstumtam Dajui Dabašinskui, o Martynui Morkiui pavyko palypėti dviem pozicijomis aukšciau ir finišuoti dešimtam. Pagrindinės Rotax Nordic čempionato lenktynės numatytos šeštadienį. Pusfinaliai prasidės 13.00 val., o nuo 15.00 iki 17.15 vyks visų klasių finaliniai važiavimai.