Bahreino Sachiro trasoje Lietuvai atstovaujantys 14-mečiai sportininkai varžysis „OK Junior“ klasėje. J. Jonušis lenktyniaus Italijos „DR Racing“ komandos sudėtyje, o K. Vaškelis – „Parolin Racing Kart“ ekipoje. „OK Junior“ klasėje dalyvaus 100 sportininkų iš 32 šalių. Beje, pasaulio čempionatuose šiais metais, iš automobilinių sporto disciplinų, Lietuvai atstovauja tik šie jaunieji kartingo lenktynininkai ir automobilių kroso meistras Nerijus Naujokaitis. Bahreine vyksiantis CIK-FIA kartingo pasaulio čempionatas – tai aukščiausio lygio varžybos kartingo pasaulyje. Pasaulio kartingo čempionato etapas Bahreine vyks pirmą kartą, todėl šių lenktynių organizatoriai pasistengė nustebinti visus lenktynių dalyvius ypatingu komfortu. Visą dalyvių techniką – kartus, atsargines detales ir t.t. – iš Italijos (ten įsikūrusios praktiškai visos stipriausios gamyklinės kartingo komandos pasaulyje) laivu pergabena į Bahreiną visiškai nemokamai. Kitą, smulkesnę mantą organizatoriai taip pat nemokamai į Bahreiną išgabeno lėktuvais. Savita ir pasaulio čempionato varžybų specifika – varžybos Sachiro trasoje vyks jau nusileidus saulei. Tai bus pirmas kartas, kai pasaulio kartingo čempionatas vyks prie dirbtinio apšvietimo. „Toks varžybų laikas pasirinktas dėl vietos klimatinių sąlygų. Bahreine dienomis itin karšta. Įsivaizduokite, kokiame karštyje lenktynininkams tektų važiuoti dieną, juk čia dažnai termometro stulpelis pakyla virš 40 laipsnių karščio“, – pasakoja automobilių sporto pedagogas ir lenktynininko J. Jonušio treneris bei tėvas Darius Jonušis. Į Bahreiną susirinks geriausi iš geriausiųjų. Stiprūs šiame kontekste ir jaunieji Lietuvos lenktynininkai. J. Jonušis pernai pirmą kartą dalyvavo pasaulio kartingo čempionate „OK Junior“ klasėje ir užėmė 24-ąją vietą. „Nors šiemet lenktyniausim visiškai nežinomoje trasoje ir dar neįprastomis sąlygomis, bet natūralu, kad norisi finišuoti geriau negu pernai. Dauguma dalyvių šioje trasoje nėra lenktyniavę, todėl neabejoju, kad bus labai įdomu“, – pasakojo J. Jonušis. Jau antrą sezoną jis lenktyniauja WSK serijos lenktynėse bei pasaulio ir Europos kartingo čempionate „DR Racing“ komandos sudėtyje. Jį treniruoja penkis kartus pasaulio kartingo čempionas Danilo Rossi. 14-mečiu sportininku šiais metais jau domėjosi ir „Lamborghini“ lenktynių komanda – jis dalyvauja šios komandos jaunųjų talentų programoje. K. Vaškelis pirmą kartą prie karto vairo sėdo šešerių. Dabar ekspertai jį vadina vienu perspektyviausių mūsų šalies kartingo lenktynininkų. Būdamas septynerių, jis iškovojo pirmas taures, sulaukęs dešimties metų tapo Baltijos taurės nugalėtoju „Mini“ klasėje, po metų, 2014-aisias, tapo Lietuvos čempionu „Open Junior“ klasėje. Tais pačiais metais jaunasis sportininkas Italijos „Championkart“ serijoje buvo trečias, o šiais metais K. Vaškelis varžėsi „CIK-FIA Karting Academy Trophy“ varžybose Prancūzijoje, Portugalijoje ir Švedijoje. Šią lenktynių seriją lietuvis baigė devintas. Šiais metais Europos kartingo čempionate po keturių etapų J. Jonušis užėmė 31-ąją vietą, o K. Vaškelis – 71-ąją.