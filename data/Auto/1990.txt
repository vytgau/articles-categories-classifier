Kaip rašoma gamintojų pranešime žiniasklaidai, sportiškojo „Polo“ istorija prasidėjo devintajame dešimtmetyje, kai debiutavo 200 km/val. pasiekiantis „Polo GT G40“. 1998 metais pasaulis išvydo pirmąjį „Polo GTI“, kurio galia siekė 120 AG. 2010 metais jo galia išaugo iki 180 AG, 2014 m. buvo padidinta iki 192 AG, o dabar debiutuojantis naujasis „Polo GTI“ pasiekia simbolinę 200 AG ribą. Bazinėje šio modelio komplektacijoje yra su variklio galimybėmis suderinta sportiška pakaba, o papildomai galima užsisakyti reguliuojamą „Sport Select“ pakabą. Kaip ir kiekviename GTI modelyje svarbiausias čia yra variklis. Naujajame „Polo GTI“ – tai dviejų litrų tiesioginio įpurškimo motoras, pasiekiantis 147 kW/200 AG (8 AG daugiau nei ankstesnės kartos modelis su 1.8 TSI varikliu) – pirmą kartą „Polo GTI“, kaip ir „Golf GTI“, turės turbobenzininį 2.0 l motorą. 1984 cm³ variklis turi 11.65:1 suspaudimo laipsnį, o maksimali galia pasiekiama nuo 4400 iki 6000 aps./min. Šis trečios kartos EA888 serijos variklis į priekinius ratus perduoda 320 Nm maksimalų sukimo momentą vos prie 1500 aps./min., kuris išlaikomas iki pat 4400 aps./min. Taip užtikrinama itin sportiška sukimo momento kreivė ir „Polo GTI“ su DSG pavarų dėže iki 100 km/val. gali įsibėgėti vos per 6,7 sekundes. Bet dėl pažangių technologijų šis 200 AG variklis leidžia važiuoti ir itin taupiai, todėl modelio su DSG pavarų dėže vidutinės degalų sąnaudos yra 5,9 l/100 km (134 g/km CO2).  Kadangi automobilis sukurtas naudojant modulinę MQB platformą, o pats modelis yra ilgesnis, platesnis ir turi didesnį atstumą tarp ašių, naujasis „Polo GTI“ už pirmtaką yra gerokai erdvesnis. Penkiaviečio automobilio bagažinės tūris siekia nuo 305 iki 1079 litrų. Naujasis „Polo GTI“ turi daug klasikinių GTI elementų. Priekyje yra sumontuotas originalus buferis su integruotu apatiniu oro aptaku, radiatorių dengiančios grotelės turi korio formos oro paėmimo angas, išsiskiria raudona juosta ir GTI logotipu. Gale sumontuotas dviejų dalių juodos spalvos stogo oro aptakas, blizgus oro skirstytuvas apačioje, chromuoti dvigubi išmetimo sistemos antgaliai ir charakteringi bei išsiskiriantys LED šviesų žibintai. Standartinėje komplektacijoje „Polo GTI“ turi 17 colių lietus „Milton Keynes“ ratlankius su 215/45 padangomis, taip pat pirmą kartą galima užsisakyti ir išskirtinius 18 colių ratlankius. Pro ratlankių stipinus visada puikiai matomos raudonos spalvos stabdžių apkabos. „Polo GTI“ spalvų gamoje atsirado papildomos „Pure White“, „Flash Red“, „Deep Black Pearl Effect“, „Limestone Grey Metallic“ ir „Reef Blue Metallic“ spalvos, o legendiniame GTI salone dominuoja juodos, raudonos ir pilkos spalvos, taip pat chromuoti apdailos elementai. Stogo apmušalai ir apvadai taip pat yra juodi, o aukščiausios klasės sportiškos sėdynės, kurios idealiai tinka bet kokio sudėjimo vairuotojui, aptrauktos klasikiniu languotu „Clark“ audiniu. Papildomai galima užsisakyti ir odinius sėdynių apmušalus. Pirmą kartą naujasis „Polo“, taip pat ir GTI modelis, galimas su visiškai skaitmeniniu prietaisų skydeliu. „Polo“ yra pirmasis „Volkswagen Group“ automobilis, siūlomas su naujausios kartos 10,25 colio įstrižainės „Active Info Display“ ekranu, o galingiausio „Polo“ multimedijos sistema išsiskiria ypatinga raudonos, baltos ir juodos spalvos GTI grafika (6,5 ir 8 colių multimedijos sistemos turi GTI pasveikinimo ekraną). Naujojo „Polo GTI“ prietaisų skydelis ir multimedijos sistemos ekranas yra viename aukštyje, todėl yra gerai matomi ir lengvai valdomi. Naujasis „Polo“ yra gaminamas išskirtinai penkerių durų kėbulu ir bazinėje komplektacijoje turi aplinkos stebėjimo sistemą „Front Assist“ su avariniu stabdymu mieste „City Emergency Braking“, pėsčiųjų atpažinimo sistemą, taip pat automatinę stabdymo sistemą po avarijos. Anot gamintojų, „Polo GTI“ turi ir gausią standartinę įrangą – be išskirtinių apdailos elementų čia sumontuotos papildomos priekinės ir galinės oro pagalvės, XDS riboto slydimo diferencialas, važiavimo režimų pasirinkimas, „Composition Colour“ multimedijos sistema, baltos spalvos salono apšvietimas, slenksčių apdailos su GTI logotipu, rūko ir posūkius apšviečiantys žibintai, taip pat galiniai LED žibintai, elektra valdomi langai ir daugiafunkcinis multimedijos sistemos ekranas. Taip pat „Polo GTI“ siūlomas su itin daug patogumą didinančių pagalbinių sistemų, didžiausiu klasėje panoraminiu stoglangiu ir 300 vatų galios „Beats“ garso sistema.