Galingiausias šeimos modelis galės pasigirti tuo, jog bus pats ekonomiškiausias. Gamintojas teigia, kad „MINI Cooper S E Countryman All4“ vidutinės kuro sąnaudos sieks vos 2,1-2,3 litro benzino šimtui kilometrų, o įveikus vieną kilometrą į aplinką bus išmesta tik 49-52 gramai anglies dvideginio. Viskas dėl hibridinės pavaros, kurią sudaro 1,5 l turbo benzininis ir elektrinis varikliai. Trijų cilindrų benzininis variklis aprūpintas „MINI TwinPower Turbo“ turbina turi 136 arklio galias. Elektrinis variklis turi 88 arklio galias, todėl bendrai vidaus degimo ir elektrinio variklių sąjunga sukuria 224 arklio galias ir 385 Nm sukimo momentą. Iš elektros tinko įkraunami „MINI Cooper S E Countryman All4“ akumuliatoriai leidžia įveikti 40 kilometrų atstumą be vidaus degimo variklio pagalbos. Tai reiškia, kad nuvažiuoti į parduotuvę ar nuvežti vaikus į darželį, pakaks tik elektros energijos. Naudojant specialią MINI įkrovimo stotelę, pilnai įkrauti hibridinė pavaros akumuliatorių pakaks kiek daugiau nei dviejų valandų. Akumuliatorių maitinant iš paprasto elektros tinklo, tam prireiks kiek daugiau nei trijų valandų. Ryte nuvykus į darbą, net ir blogiausiu atveju, per pietų pertrauką vėl galima mėgautis ekonomišku važiavimu naudojant vien tik elektrinį variklį. Kuriant „MINI Cooper S E Countryman All4“ vienodai svarbūs buvo greitis, praktiškumas ir užtikrintas važiavimas. Pavyzdžiui, nuo 0 iki 100 km/val. jis įsibėgėja per 6,8 sekundės. Tokio laiko pavydėtų net ir sportiškesnių automobilių savininkai. Efektyvų hibridinės pavaros darbą užtikrina kiek modifikuota šešių pavarų „Steptronic“ automatinė greičių dėžė. Nors tai hibridas, kuriame elektros variklis ir akumuliatorius reikalauja papildomos vietos, tačiau inžinieriai pasistengė, kad interjero ir bagažinės erdvės išliktų praktiškai nepakitusios, lyginant „MINI Cooper S E Countryman All4“ su paprastu „MINI Countryman“. Naujasis modelis turi BMW sukurtą „eDrive“ technologiją ir visų varančiųjų ratų pavarą, kuomet priekinius ratus suka benzininis variklis, o galinius elektrinis. Tai leidžia efektyviai išnaudoti „Dynamic Stability Control“ sukibimo kontrolės sistemą, kuri nuolatos derina priekinių ir galinių ratų darbą. Beje, ši pažangi sistema atkeliavo ne iš kur kitur, o iš sportinio hibridinio BMW modelio „i8“. Šalia to, „MINI Cooper S E Countryman All4“ turi ir tris papildomus važiavimo režimus. „AUTO eDrive“ režimu dirba tik elektrinis variklis, o benzininis veikti pradeda tik tada, kai pasiekiamas didesnis nei 80 km/val. greitis arba reikia daugiau galios smarkiau nuspaudus akseleratoriaus pedalą. Šiokių tokių skirtumų tarp Lietuvos keliuose jau matomo „MINI Countryman“ ir naujojo „MINI Cooper S E Countryman All4“ galima pamatyti ir išorėje. Visų pirma, tai įkrovimo lizdas esantis kairiajame priekiniame sparne ir apdaila dešiniajame. Taip pat išorėje galima pastebėti diodų juostelę aplink priekinius žibintus, bėgelius ant stogo, papildomą juodos spalvos buferio apdailą ir sidabrinės spalvos dugno apsaugą. Išskirtiniai būtent šio modelio elementai salone – geltonos spalvos užvedimo mygtukas, specialus galios indikatorius prietaisų skydelyje ir „eDrive“ rankenėlė. Standartiškai automobilis turi „Radio MINI“ multimedijos sistemą, su 6,5 colio ekranu. Jame atvaizduojamas pasirinktas važiavimo režimas ir hibridinės pavaros akumuliatoriaus energijos lygis. Papildomai užsisakius „Wired“ paketą, automobilis turės 8,8 colio lietimui jautrų ekraną su „MINI Professional“ navigacijos sistema. „MINI Cooper S E Countryman All4“ kaina Lietuvoje prasidės nuo 40 tūkst. 420 eurų.