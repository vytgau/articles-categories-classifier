„Mitsubishi“ prekės ženklui būdingos išvaizdos automobilis perėmė prieš keletą dešimtmečių gaminto sportinio modelio pavadinimą, tik dalelė „Cross“ išduoda jo SUV charakterį. Šio modelio prototipas XR-PHEV II pristatytas dar prieš dvejus metus. Naujasis SUV sukurtas naudojant „Outlander“ platformą. Jame montuojama visų varomų ratų sistema S-AWC su daugiadiske sankaba galinėje važiuoklėje ir elektronikos blokuojamu diferencialu priekinėje. Be to, automobilyje įdiegta traukos ir stabdžių jėgos paskirstymo tarp galinių ratų sistema „Active Yaw Control“.  Po variklio gaubtu „Mitsubishi“ kūrėjai siūlys 1.5 litro darbinio tūrio turbobenzininį motorą bei 2.2 litro turbodyzelinę jėgainę. Tikslių variklių parametrų gamintojai kol kas neatskleidžia, tačiau jau aišku, kad benzininis bus derinamas su aštuonias pavaras imituojančiu variatoriumi, o dyzelinis – su tradicine aštuonių laipsnių automatine greičių dėže. „Eclipe Cross“ prekyba Europoje startuos kitų metų pradžioje.