„Šiandien pasirinkimo galimybių yra tiek daug, kad vartotojai dėl to jaučia susierzinimą ir pasimetimą. Todėl vis svarbesne jiems tampa galimybė pirkinį pirmiausia išbandyti. Taigi, galimybė patirti yra svarbesnė už patį pirkinį. Panašu, kad pagrindinis dalinimosi ekonomikos ir įvairių ją įgalinančių platformų variklis – turėti neįsipareigojant“, – sako „Ford Motor Company“ futuristė Sheryl Connelly. Šią tendenciją Sh. Connelly ir jos komanda vadina „apsisprendimo dilema“. Tai yra viena iš naujausių sociologinių tendencijų, prisidedančių prie kultūrinio, technologinio bei geopolitinio virsmo pasaulyje. „Apsisprendimo dilema“ apibūdina tam tikrą psichologinį paralyžių, kurį jaučiame susidūrę su problema, turinčia gerokai per daug sprendimo variantų. Anot specialistės, technologijos, atvėrusios langą į begalinį pasirinkimo pasaulį, šią problemą ir sukelia. Minėta apklausa parodė, kad kone 60 proc. suaugusiųjų JAV ir net 99 proc. suaugusiųjų Kinijoje mano, jog internetas sukuria daugiau pasirinkimo galimybių nei jiems reikia. Ir tai dar ne viskas – didelė dalis respondentų tyrimo metu prisipažino, jog įsigiję daiktą dažnai pradeda jausti neužtikrintumą – jie nėra įsitikinę, kad pasirinkimas buvo teisingas. Jaunesni apklausos respondentai neužtikrintai jaučiasi dažniau. Pavyzdžiui, net 60 proc. 18-29 metų suaugusiųjų teigia, jog po pirkimo dažnai mano, kad jų pasirinkimas nebuvo teisingas. Beveik pusė šios amžiaus grupės respondentų teigia, jog labai dažnai nieko nenusiperka, nes juos išgąsdina pasirinkimo galimybės. „Ford“ specialistės teigimu, verslas, reaguodamas į tokias šiuolaikinio vartojimo tendencijas, prisitaiko prie vartotojų poreikių. Tarkime, kai kurios bendrovės už labai nedidelį mokestį leidžia išbandyti išmaniuosius įrenginius, tokius kaip skraidantys dronai ar pažangios vaizdo kameros, ir tik tada pirkėjui leidžia nuspręsti, ar juos įsigyti. Yra pavyzdžių, keičiančių lizinguojamo nekilnojamojo turto rinką – vartotojams siūloma pasirinktuose būstuose gyventi tiek, kiek reikia, kad ir trumpą laiką, o vėliau juos įsigyti už likusią sumą arba keltis gyventi kitur. Šis „prekės išbandymo“ ekonomikos principas veikia ir automobilių pasaulyje. Jau šiandien „Ford“ siūlo daugybę mobilumo sprendimų, kurie padeda žmonėms iš taško A nusigauti iki taško B taip, kaip jiems patogiausia – automobiliu ar naudojantis dalinimosi paslauga.