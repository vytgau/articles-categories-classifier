Pasak GM vadovės Mary Barra, automobilių gamintoja planuoja ir toliau konkuruoti Europos „premium“ klasės automobilių rinkoje su „Chevrolet Camaro“ ir „Chevrolet Corvette“ sportiniais modeliais, taip pat su „Cadillac“ marke. „Toks šiuo metu yra planas – tęsti gaminti šiuos modelius ir plėtoti prekės ženklus Europoje, – pasakė ji reporteriams ir analitikams per spaudos konferenciją. – Mes ir toliau auginsime „Cadillac“ prekės ženklą. Ir toliau labai disciplinuotai vykdysime šią veiklą.“ „Cadillac“ ištisą dešimtmetį mėgino Europoje konkuruoti su BMW, „Mercedes-Benz“ ir „Audi“. Trims Vokietijos milžinėms priklauso apie 85 proc. regiono „premium“ segmento rinkos. „Automotive News Data Center“ duomenimis, 2016 m. kiekviena jų regione pardavė nuo 820 tūkst. iki 840 tūkst. automobilių. GM pranešė, kad 45 „Cadillac“ atstovybės Europoje – daugiausiai Vokietijoje ir Šveicarijoje – pernai pardavė tik 781 automobilį. Vis dėlto tai jau yra 33 proc. daugiau nei 2015 metais. „Cadillac“ prezidentas Johanas de Nysschenas, pradėjęs vadovauti įmonei 2014 m. liepą, iš pradžių labai optimistiškai vertino prekės ženklo ekspansiją į Europą. Tačiau praėjus metams jis pareiškė, kad bendrovė atideda savo planus tolesnei perspektyvai – „po 2020 m.“ Pasak bendrovės atstovo Andrew Lipmano, „Cadillac“ ir toliau planuoja per ateinančius kelerius metus gerokai išplėsti savo atstovybių tinklą. Iki šio dešimtmečio pabaigos prekės ženklas nori pasiekti 5 tūkstančių kasmetinių pardavimų Europoje ribą. Įskaitant ir „Chevrolet“ sportinius automobilius, kurie yra parduodami kai kuriose „Cadillac“ atstovybėse. Vyriausioji automobilių vertinimo ir tyrimų bedrovės „Kelley Blue Book“ analitikė Rebecca Lindland abejoja, ar „Cadillac“ verta išlikti Europoje po to, kai GM pasitraukė iš masinės automobilių gamybos rinkos. „Nematau priežasčių, kodėl reikėtų ten išlaikyti „Cadillac“, – sako ji. – Kai tokie prekės ženklai, kaip „Bentley“ [2016 metais pardavė 2676 automobilius] arba „Ferrari“ [3610 parduotų automobilių per 2016 metus] tave aplenkia, nėra ko džiūgauti.“ Ji pridūrė: „Labiau jau suprasčiau, jei būtų nuspręsta išlaikyti tokio tipo amerikietiškus automobilius, kaip „Corvette“ ir „Camaro“, bet ne „Cadillac“. GM duomenimis, pernai Vakarų Europoje buvo parduota kiek daugiau nei 1800 „Corvette“ ir „Camaro“ automobilių.