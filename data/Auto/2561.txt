Britų koncerno kūrinys pasaulinės premjeros metu pasiekė Gineso rekordą atlikdamas 15 metrų ilgio šuolį su 270 laipsnių kampo pasisukimu. „E-Pace“ savo galimybes parodė Londone, „ExCeL“ salėje – vienoje iš nedaugelio Jungtinėje Karalystėje, kurios dydis gali leisti automobiliui iki lemtingo 15 metrų šuolio įsibėgėti 160 metrų. Įspūdingą šuolį atliko net 21 Gineso rekordo savininkas, kaskadininkas Terry Grantas. Atlikdamas šį triuką, kompaktiškas visureigis „E-Pace“ parodė geriausias savo vikrumo, tikslumo ir našumo savybes bei užbaigė 25 mėnesius net keturiuose žemynuose trukusius ekstremalius ištvermės bandymus. Dar šiemet į kelius išriedėsiantis naujokas „Jaguar“ šeimoje papildė pasaulio metų automobilio apdovanojimą pelniusio „F-Pace“ bei elektra varomų koncepcinių miesto visureigių „Jaguar I-Pace“ serijas.  Kuriant „Jaguar E-Pace“, dizaino ir technologijų komandos atsižvelgė į sportinio automobilio „Jaguar F-Type“ išorės linijas ir jo galios savybes. Naujojo visureigio ratus suks sportiniams automobiliams būdinga visų varančiųjų ratų (AWD) technologija, o variklį bus galima rinktis iš visiškai unikalių „Jaguar“ benzininių bei dyzelinių jėgainių serijos. Sportiškiausia šio kompaktiško visureigio versija bus parduodama su benzininiu 300 arklio galių turbininiu varikliu, leisiančiu automobiliui nuo 0 iki 100 km/val. įsibėgėti vos per 6,4 sekundės ir pasiekti maksimalų 243 km/val. greitį. Efektyvumo gerbėjai galės rinktis dyzelinę 150 AG jėgainės versiją su priekiniais varančiaisiais ratais ir 124 g/km anglies dioksido emisija. Be to, automobilyje bus galima rasti gausybę „premium“ klasės saugumo bei ryšio technologinių sprendimų. Tarp pastarųjų – mobili 4G ryšio stotelė su „Wi-Fi“, suderinta su išmaniuoju telefonu, bei – naujausios kartos „Jaguar“ spalvotas projekcinis ekranas, ant priekinio stiklo rodantis iki 66 proc. daugiau vairuotojui reikalingos informacijos, nei pirmtakai. Savo klasėje „E-Pace“ išsiskirs erdvumu – jame patogiai sėdėti galės penki suaugę žmonės. Unikali „E-Pace“ naudojama „Integral Link“ galinės pakabos architektūra į automobilio bagažinę leis sutalpinti net ir didžiausius lagaminus, neįgaliojo vežimėlį ar golfo lazdų rinkinį. Reguliojamos „E-Pace“ dinaminės sistemos (Adaptive Dynamics) – automatinė pavarų dėžė, vairo mechanizmas, degalų įpurškimas ir, jei reikia, važiuoklė – vairuotojui suteiks galimybę pritaikyti automobilį savo vairavimo įpročiams. Naujajame kompaktiškame visureigyje įdiegtos naujausios saugumo ir vairuotojo pagalbos sistemos. Autonominio avarinio stabdymo (Autonomous Emergency Braking) sistemos veikimą šiame modelyje užtikrins erdvinio vaizdo kamera, kuri fiksuos pėsčiųjų judėjimą, padės nustatyti kelio ženklinimą. Inovatyvus vandeniui bei ugniai atsparus nešiojamas užraktas-apyrankė (Activity Key) su integruotu atsakikliu leis vairuotojui nesinešioti pagrindinio rakto. „Jaguar E-Pace“ važiuoklė patemps iki 1800 kg krovinio. Priekines ir galines automobilių statymo pagalbos sistemas „E-Pace“ modelyje bus galima rasti standartinėje komplektacijoje. Išankstinė kompaktiško visureigio „Jaguar E-Pace“ premjera Lietuvoje numatoma spalio mėnesį, o pirmieji automobiliai atvyks dar iki šių metų pabaigos. 