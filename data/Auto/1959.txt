Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2007 m. „Škoda Roomster 1.9 TDI“: šiek tiek kitoks, bet idealus šeimai Su „Roomster“ buvo apvažiuota beveik visa Europa. Pasirodo, tai patikimas ir saugus automobilis. Erzino tik vienas trūkumas – nuolat perdegdavo žibintų lemputės. Prieš dvidešimt metų iš „Škoda“ šaipėsi net čekų laikraščiai. Jie klausė: „Koks skirtumas tarp „Škoda“ ir Jehovos liudininko? Pastarajam bent jau galima užtrenkti duris“. Tų laikų Čekoslovakijos pasididžiavimas pateko į keblią padėtį – automobiliai su sparnuotos strėlės ženkliuku buvo bjaurūs ir prastos kokybės. Tačiau 1991-aisiais padėtis pasikeitė. VW koncernui perėmus gamyklą Mlada Boleslave, ji pamažu atgavo buvusią šlovę ir šiandien šis prekės ženklas tapo vienu šiuolaikiškiausių Europoje. Būtent čia, „Škoda“ lopšyje, 2007-aisiais prasidėjo vokiečių kolegų testuoto „Roomster“ kelionė. Jai pasibaigus, t.y. įveikus 100 000 km, čekų automobilis sulaukė įprastos procedūros – mašina buvo išardyta, ketinant pažvelgti į giliausius šio praktiško keturračio užkampius. „Roomster“ – patikimas ir saugus Išmaišius Europą skersai ir išilgai, šio maratono bėgiko būklė buvo geresnė, nei tikėtasi. Išardžius automobilį paaiškėjo, kad uždaros jo erdvės puikiai apsaugotos, pavarų dėžė beveik nesusidėvėjusi. „Roomster“ salonas spindėjo nepriekaištinga išvaizda net testo pa baigoje – niekas nebarškėjo ir negirgždėjo. Nerimą keliančių garsų neskleidė net ir didelis panoraminis stogas (papildomai kainavo 645 Eur). Tiesa, pasitaikė ir problemų. Abu galinių durelių slenksčiai pasidengė rūdimis. „Škoda“ paaiškino: „Trūkumas atsirado montavimo metu, tačiau nuo 2007-ųjų gegužės gaminami automobiliai šios bėdos atsikratė“. Nuriedėjus 30 384 km, išklibo virš radijo esančios plastikinės oro apipūtimo sistemos grotelės. O kai odometras rodė 59 272 km ridą, be tradicinio lempučių keitimo, teko dėti ir naują dešinės pusės pusašio lanksto apsaugą. Dizainas? Šiek tiek prieštaringas Taigi automobilio surinkimo kokybė abejonių nekelia, o štai dizainas – taip. Akivaizdu, kad „Roomster“ atrodo neįprastai. Gražus? Skonio reikalas. Vis dėlto atrodo, kad automobilio priekis ir galas nelabai dera tarpusavyje. Susidaro įspūdis, tarsi „Škoda“ vienatūris būtų sulipdytas iš dviejų atskirų modelių. „Roomster“ iš tiesų yra lyg du automobiliai viename – priekinės dalies išvaizda ir techniniai sprendimai tokie pat kaip „Fabia“ modelio, o gale panaudoti „Octavia“ elementai. Tai galima vertinti kaip privalumą, nes abiem modeliais pirkėjai nesiskundžia. Geros ir pakabos eksploatacinės savybės. Automobilis valdomas tiksliai, bet kartu ir ganėtinai komfortiškai. TDI variklis triukšmingas, bet ekonomiškas Šio ilgos distancijos bėgiko „širdutė“ yra visiems gerai žinomas VW kūrinys – nemirtingasis 1.9 TDI/105 AG motoras. Variklis dinamiškas, tačiau pagal komfortiškumo kriterijų akivaizdžiai nebeatitinka šiuolaikinių standartų. Būtent „Roomster“ motoro skleidžiamas triukšmas ir kliuvo labiausiai. Penkių pavarų greičių dėžė – taip pat ne itin vykęs sprendimas: šeštos pavaros stoka važiuojant greitkeliu automobilį daro tikrai triukšmingą. Nemalonius akustinius pojūčius sustiprina ir prasta garso izoliacija. O štai vidutinės degalų sąnaudos – 6,7 l/ 100 km – 100 000 km distancijoje nuteikė maloniai. Tie, kurie su akceleratoriaus pedalu elgėsi itin švelniai, sugebėdavo dar labiau „numušti“ ir taip nedidelį apetitą – su naudojamų degalų vidurkis siekė 5 l/100 km. Modelis bandymų metu kainavo beveik 23,2 tūkst. eurų. Tai išties nėra pigu. Tačiau, įvertinus „Roomster“ galimybes, nėra ir labai brangu. „Škoda“ vienatūris labai funkcionalus ir stulbinamai talpus. Gale sumontuotos trys atskiros sėdynės, visos jos stumdomos, sudedamos ir išimamos. Maksimali bagažinės talpa – 1780 l. Tai net daugiau, nei gali pasiūlyti „Passat“ universalas. Išvada – „Škoda Roomster“ nepaprastai funkcionalus ir erdvus universalo, vienatūrio ir lengvojo krovininio automobilio derinys. Mašina puikiai susitvarkė su 100 000 km ilgalaikio testo užduotimi ir nė karto nenuvylė – jei kas ir gedo, tai buvo tik smulkmenos. Vis dėlto „Roomster“ nepateko į pirmąjį ilgalaikiuose testuose bandytų automobilių šešetuką. Kodėl? Penkiskart teko keisti vis perdegančią kurią nors lemputę. „Škoda“ teigia, kad dėl to kaltas generatorius, bet galutinė diagnozė neaiški. Tačiau vienas dalykas yra akivaizdus – čekų automobilis sulaukė geresnio galutinio ilgalaikio testo įvertinimo nei jo „broliai“ su VW ženkliuku. Prieš dvidešimt metų apie tai nebuvo galima nė pasvajoti. Gedimai ir remontai 30 384 km Pataisytos ventiliatoriaus grotelės (pagal garantiją). 49 682 km Pakeistos artimųjų šviesų lemputės (17,38 Eur). 59 272 km Pakeistos artimųjų šviesų lemputės (17,38 Eur). Pakeista dešiniojo pusašio lanksto apsauga (pagal garantiją). 75 557 km Pakeista lemputė (17,38 Eur). Pataisytas variklio plastikinės apsaugos tvirtinimas (pagal garantiją). 91 937 km Pataisytas galinio dangčio amortizatorių tvirtinimas (pagal garantiją). 98 103 km Pakeistos dvi galinės posūkių žibintų lemputės (11,58 Eur). Komentarai išardžius po testo: parūdiję slenksčiai, išbandyta technika „Roomster“ daug rūpesčių nekėlė. Išskyrus dažnai perdegančias lemputes, jis beveik be gedimų atlaikė visą maratoną. Automobilio „išnarstymas“ dalimis testo pabaigoje buvo grynas formalumas. Tačiau keli dalykai atkreipė dėmesį. Pavyzdžiui, atidarius variklio dangtį, rasta atsilaisvinusi plastikinė variklio apsauga – jos tvirtinimas ir vėl neatlaikė variklio vibracijos. Pirmąkart šis trūkumas buvo pašalintas nuvažiavus 75 000 km. Blogiausia tai, kad variklis buvo labai nešvarus. Rimtas servisas tokiu atveju turėtų pasiūlyti jį tiesiog nuplauti. Pastebėta ir pažeista (laimei, nedaug) guminė aušinimo skysčio žarna. Pažeidimas atsirado dėl trynimosi į aštrų plastikinės apsaugos kraštą. Nuėmus apsaugas nuo galinių durelių slenksčių laukė ne koks vaizdas – abiejose pusėse buvo matyti rūdžių. Patarimas: iki 2007-ųjų gegužės pagamintų „Roomster“ savininkai turėtų nuvaryti automobilį į servisą. Kiti gedimai buvo ne tokie esminiai. Pavyzdžiui, sėdynių apmušalai, pagaminti iš sunkiai valomos medžiagos, ant kurios aiškiai matyti įvairių dėmių. Nekaip atrodė ir apnašos ant starterio laidų. Daugiau nelabai buvo prie ko prikibti. Nors ant paskirstymo velenėlio skriemulio buvo matyti nusidėvėjimo požymių, tačiau cilindrų paviršius ir stūmokliai liko idealios būklės. Kito 100 000 km distancijoje bandyto VW koncerno automobilio (Passat 2.0 TDI) pagrindinis bėdų šaltinis buvo degalų purkštukai, o štai „Škoda Roomster“ jie buvo nepriekaištingi. Išvada Reikia pripažinti, kad „Škoda Roomster“ puikiai susitvarkė su visomis 100 000 km distancijos užduotimis. Įsitikinta, kad tai praktiškas, funkcionalus ir, svarbiausia, beveik negendantis automobilis. Per beveik dvejus metus trukusį testą, maratono bėgikas visuomet buvo pasirengęs kelionei ir niekuomet nenuvylė bei nepasiprašė neplanuoto remonto.  Rezultatas? Devyni taškai ir devinta vieta bendroje ilgųjų testų įskaitoje tarp 47-ių dalyvių. Vieta būtų dar geresnė, jei ne nuolat perdegančios lemputės. Šiuo automobiliu galima drąsiai pasitikėti. tai jau antras čekų gamintojo modelis, patekęs į lyderių dešimtuką. Šiek tiek anksčiau bandytas „Škoda Octavia II 1.6 FSI“ universalas užėmė šeštą vietą. Galutinis įvertinimas 5 Techniniai gamintojo duomenys Variklis – tipas/cilindrų sk./vožtuvai: turbodyz./L4/8 Darbinis tūris (cm3): 1896 Maks. galia AG esant aps./min.: 105/4000 Maks. sukimo momentas (Nm esant aps./min.): 340/1800 Maks. greitis (km/h): 182 Pavarų dėžė: 5/mech. Stabdžiai – priek./gal.: disk.vent./būgn. Ilgis/plotis/aukštis (mm): 4205/1684/1607 Padangų dydis: 195/55 R15 Automobilio svoris/kraulumas (kg): 1350/425 Bagažinės talpa (l): 450–1780 Degalų bako talpa (l): 55