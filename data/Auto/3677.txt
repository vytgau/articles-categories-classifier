Prieš 70 metų „Volkswagen“ gamykloje Volfsburge tuo metu lankęsis Nyderlandų importuotojas Benas Ponas savo užrašų knygutėje nupiešė iki tol nematytą automobilio eskizą. Tokia buvo „Volkswagen Transporter“, vieno populiariausių visų laikų komercinio tipo automobilių, pradžia. Būtent šios sukakties proga Ženevos automobilių parodoje ir buvo pristatytas specialus „Bulli“ serijos modelis. Automobilio pagrindu tapo furgonas „Comfortline“. Projektuojant „Bulli“ panaudoti ir skirtingi elementai iš „Highline“ ir „California“ modelių. Gamintojo teigimu, „Bulli“ bus itin nesunkiai atpažįstamas dėl kelių išskirtinių elementų: specialios emblemos ir jubiliejinio lipduko ant galinio lango, pabrėžiančio ryšį su kultiniu klasikiniu pirmtaku. Specialios serijos „Bulli“ išsiskiria ir savo apdaila: chromuotomis juostomis ir chromo spalvos veidrodžių korpusais. Keleivių skyriaus langai – tonuoti. Įlipimo laiptelio antdėklai papuošti „Bulli“ užrašais ir intarpais iš nerūdijančio plieno. Iš šios medžiagos pagamintos ir bagažo skyriaus pakrovimo krašto apsaugos. Galiniai „Bulli“ priekinių durų statramsčiai aptraukti matinės juodos spalvos plėvele. Bazinės versijos modelis rinkai bus siūlomas su 17 colių „Davenport“ ratlankiais. Pirkėjai galės rinktis ir populiarius 18 colių su baltos spalvos kraštu arba klasikinės sidabrinės spalvos „Disc“ ratlankius. Naujojo specialios serijos modelio salonas taip pat pasižymi įmantria išvaizda. Prabangus apšvietimas išryškina patobulintus „Visitamo“ sėdynių apmušalus, kurie, savo ruožtu, stilingai dera su „Dark Wood“ grindų danga. Bazinė „Bulli“ versija turi ir daugiafunkcinį oda aptrauktą vairą, daugiafunkcinę „Premium“ indikaciją ir prietaisų skydelį, įrėmintą dekoratyvine „Black Glossy“ apdaila. Specialios serijos modelis aprūpintas elektra nustatomais šildomais, prilenkiamais išoriniais veidrodžiais bei priekine ir galine „ParkPilot“ sistemomis. Jubiliejinį „Volkswagen Bulli“ galima bus įsigyti nuo šių metų gegužės pradžios.