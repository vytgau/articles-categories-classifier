Tai, kad „Giulia“ išsiskiria unikalių ypatybių deriniu, patvirtina platus pelnytų apdovanojimų sąrašas. Britų žurnalas „Top Gear“ 2016-ųjų Metų automobilio titulą skyrė galingiausiai sedano versijai „Giulia Quadrifoglio“ įvertindamas tokias jo ypatybes kaip 510 AG išvystantis variklis, tikslus valdymas ir patraukli išvaizda. Šis modelis taip pat pelnė ir pirmą kartą „Top Gear“ žurnalo paskelbtą 2016-ųjų visuomenės automobilio įvertinimą. Vienas populiariausių Vokietijos žurnalų apie automobilius „Auto Bild“ sedaną „Giulia“ išrinko gražiausiu 2016-ųjų automobiliu. Anot „Auto Bild“, šio sedano kėbulas išsiskiria harmoningomis proporcijomis ir išbaigtomis linijomis, o įspūdį sustiprina panaudotos kokybiškos medžiagos ir stiliaus akcentai iš aliuminio, medžio ir odos.  „Giulia“ taip pat pelnė ir Italijos automobilių žurnalistų įsteigtą Europos metų automobilio prizą „Auto Europa 2017“. Užtikrinta balsų persvara kitus 20 pretendentų įveikęs sedanas „Giulia“, komisijos nuomone, geriausiai išreiškia autentišką „Alfa Romeo“ dvasią ir atspindi itališką dizainą bei technologinį proveržį. Geriausiu nauju automobiliu sedaną „Giulia“ išrinko dar vieno britų automobilių žurnalo „What Car?“ skaitytojai. Tuo metu amerikiečių portalo „The Car Connection“ lankytojai šį sedaną išrinko geriausiu nauju prabangiu automobiliu. „Giulia“ sedanas taip pat buvo patekęs ir į Metų automobilio rinkimų finalininkų sąrašą Lietuvoje. Naujasis „Giulia“ šįmet pelnė solidžių įvertinimų už technologines inovacijas, tarp kurių – „EuroCarBody 2016“ apdovanojimas, skirtas už inovatyvią kėbulo konstrukciją. „Giulia Quadrifoglio“ sedano versija išsiskiria mažiausiu galios ir svorio santykiu savo klasėje, o kėbulo konstrukcijoje panaudotos tokios lengvos masės medžiagos kaip aliuminio lydinys, anglies pluoštas ir polimerų elementai. Šis sedanas taip pat gavo aukščiausią 5 žvaigždučių Euro NCAP įvertinimą už saugumą. Galop „Giulia Quadrifoglio“ sąraše ir dar vienas įspūdingas pasiekimas – vos per 7 min. ir 32 sek. įveikta sudėtingoji Niurburgringo trasa.