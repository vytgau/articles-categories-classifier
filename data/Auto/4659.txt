Šio milijardieriaus kalbos nėra įprastos Saudo Arabijos karališkajai šeimai. Al-Waleedas bin Talalas neužima jokių politinių postų, bet vadovauja Saudo Arabijos konglomeratui „Kingdom Holding Co.“, investavusiam į tokias kompanijas kaip JAV bankininkystės milžinė „Citigroup“ ir pramogų parkas „Euro Disney“. Filantropas Al-Waleedas jau seniai pasisako už didesnes moterų teises Saudo Arabijoje. Šioje šalyje galioja vieni griežčiausių pasaulyje suvaržymų moterims: ji yra vienintelė valstybė, draudžianti moterims vairuoti. Be trumpos „Twitter“ žinutės antradienį buvo paskelbtas ir Al-Waleedo biuro pareiškimas, kuriame dėstomi princo argumentai už minėto draudimo panaikinimą. „Neleisti moteriai vairuoti automobilį šiandien yra teisių klausimas, panašus į (padėtį), kai buvo draudžiama jai įgyti išsilavinimą ar turėti nepriklausomą tapatybę, – sakoma princo pareiškime. – Visa tai yra neteisingi tradicinės visuomenės aktai, daug labiau varžantys nei tai, kas yra teisėtai leidžiama pagal religijos priesakus.“ Al-Waleedas bin Talalas taip pat paminėjo „ekonomines išlaidas“, susijusias su moterų priklausomybe nuo privačių vairuotojų iš „užsienio“ ar taksi paslaugų. Net jeigu jų vyrai gali skirti laiko savo žmonoms pavežėti, tai reiškia, kad jie turi laikinai atsitraukti nuo darbo, todėl „pakertamas darbo jėgos našumas“, aiškino princas. „Moterų vairavimas tapo neatidėliotinu socialiniu poreikiu, pagrįstu dabartinėmis ekonominėmis aplinkybėmis“, – pažymėjo jis. Saudo Arabijos pajamos iš naftos, smarkiai sumažėjus pasaulinėms kainoms, pernai smuko 51 procentu. Dėl šios priežasties vyriausybė atidėjo didelius projektus, sumažino išlaidas ir pabrangino kasdienes prekes ir paslaugas, tarp jų vandenį ir elektrą. Balandžio mėnesį karalystė paskelbė savo „viziją iki 2030 metų“, pagal kurią planuoja diversifikuoti nuo naftos priklausomą ekonomiką ir įdarbinti daugiau savo piliečių, tarp jų moterų. Pristatydamas šį planą sosto įpėdinio pavaduotojas 31 metų princas Mohammedas bin Salmanas sakė, kad socialinių permainų negalima primesti jėga. Moterų vairavimo klausimu jis sakė: „Kol kas visuomenė nėra įtikinta, ... bet mes pabrėžiame, kad tai priklauso nuo Saudo (Arabijos) visuomenės.“