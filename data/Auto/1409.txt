Palaikymas regionuose – įkvepiantis Pradėję „Agrorodeo“ turą penktadienio popietę Vilniuje, šeštadienio rytą komandos nariai jau buvo Biržuose. Susitikime su Dakaro dalyviais dalyvavo ne tik gausus būrys Biržų gyventojų su šeimomis, bet ir rajono meras Valdemaras Valkiūnas. „Smagu matyti aktyvų gyventojų domėjimąsi mūsų ekipažo istorija ir lūkesčiais šių metų Dakare. Pasikrovėme teigiamos energijos“, – šypsodamasis pasakojo ekipažo šturmanas S. Jurgelėnas. Iš Biržų V. Žalos ir S. Jurgelėno ekipažas pajudėjo į Joniškį. „Dakaru domisi visa Lietuva – darydami tokius turus matome, kad sportas įdomus ir regionuose gyvenantiems žmonėms. Techniką ypač įdomu apžiūrinėti vaikams – mažieji ir įlipti į automobilį nori, ir vežamas detales apžiūrėti“, – įspūdžius pasakojo V. Žala. Įteikė pašventintą kryželį Sekmadienį „Agrorodeo“ komandą išlydėjo kretingiškiai. Susitikimą su miestiečiais pradėjo ekipažo pilotas V. Žala, kuris papasakojo apie Dakaro ralio kasdienybę ir tai, kaip komanda pasiruošė ateinančioms lenktynėms. Renginyje savo apsilankymu nustebino brolis pranciškonas, diakonas Bernardas Belickas. Jis ekipažo komandai visų pranciškonų vardu linkėjo ne tik sėkmės, bet ir kaip palaikymo ženklą V. Žalai ir S. Jurgelėnui jis įteikė pašventintą kryželį: „Labai svarbu, kad keliautumėte su tikėjimu ir lydėtų laimėjimai. Visada reikia mokytis laimėjimo, tiek sporte, tiek mūsų valioje. Ne visada būname laimėtojai, bet po truputį kasmet augame ir mokomės. Jūsų rezultatai ir kelionė, tikiu, skiriama tėvynės labui, tad norisi palinkėti atkaklumo, ryžto, ištvermės, kantrybės ir susikalbėjimo.“  Išlydėjo su rankų darbo suvenyrais Sekmadienio popietę „Agrorodeo“ Dakaro ekipažas pasiekė Raseinius, kur jų laukė ne tik gausus būrys gerbėjų su šeimomis, bet ir Neįgaliųjų dienos užimtumo centro klubo „Devyni amatai“ narės. Šios ekipažo pilotui ir šturmanui įteikė rankų darbo suvenyrų, turinčių atnešti sėkmę didžiausiame pasaulyje maratone. „Raseinių publika buvo išties nuostabi. Smagu kalbėtis su žmonėmis, kurie aktyviai seka mūsų Dakaro nuotykius, domisi ne tik rezultatais ar pasirengimu, bet ir supranta mūsų nuotaikas, išgyvenimus“, – Žemaičio aikštėje sakė ekipažo pilotas V. Žala. Raseinių Neįgaliųjų dienos užimtumo centro moterys dalijosi įspūdžiais, kaip sekėsi kurti suvenyrus, kurie su „Agrorodeo“ Dakaro komanda iškeliaus į Peru. Puikiai Dakaro gerbėjams pažįstamos trispalvės kepuraitės yra būtent šio klubo narių rankų darbas. Šių kepurėlių moterys numezgė net kelis šimtus: „Kai kas nors paklausia, kam mes taip ilgai ir energingai mezgame, atsakome, kad Lietuvos Dakaro ralio komandai. Mums tai svarbus ir prasmingas darbas. Mes ir pačios sekame lenktynes, domimės, kokių rezultatų pasieks. Vaidotui ir Sauliui linkime sėkmės ir sveikiems grįžti į Lietuvą“, – kalbėjo Neįgaliųjų dienos užimtumo centro moterys. Turą baigė vaišindamiesi Kėdainių blynais „Agrorodeo“ komandos ekipažas turą po Lietuvą baigė Kėdainių Senosios Rinkos aikštėje. „Kėdainiškiai paskutinieji turėjo galimybę pasėdėti mūsų Dakaro automobilyje, prieš jam išvykstant į maratoną Peru. Visa komandos technika netrukus pajudės į Prancūziją, kuri bus pakrauta kelionei į Pietų Ameriką. Išsivežame mūsų gerbėjų šypsenas ir nuoširdžius palinkėjimus mūsų ekipažui“, – kalbėjo S. Jurgelėnas. Komandos pilotas ir šturmanas atsisveikino su miestu, ragaudami tradicinius Kėdainių blynus. Dakaro komandos turą po Lietuvą inicijavusi komandos rėmėja „Agrorodeo“ pasidžiaugė fanų susidomėjimu ir pavykusia idėja. „Kartu su Vaidu ir Sauliumi aplankėme miestelius, kur turime daug partnerių ir draugų. Smagu matyti, kad mūsų bendras projektas sulaukia palaikymo, o ekipažas į Dakarą išsiveš daug pozityvių palinkėjimų“, – sakė „Agrorodeo“ įmonės generalinio direktoriaus pavaduotoja Dalia Lapinskienė. 40-ajame Dakaro ralyje V. Žalos ir S. Jurgelėno ekipažas važiuos „Toyota Hilux“ automobiliu, kuriame sumontuotas 5,0 l V8 variklis. Kartu su ekipažu vyksta ir techninės pagalbos sunkvežimis „Scania“, kuriame – net 5 tonos automobilio atsarginių dalių ir komandos mantos. Ateinančių metų Dakaro ralis prasidės 2018 sausio 6 dieną Peru sostinėje Limoje, o baigsis sausio 20 dieną Kordoboje, Argentinoje.