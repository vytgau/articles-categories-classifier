„Praėjus 15 minučių norėjosi kuo greičiau nusimesti tą naštą. Svaigimas, erzinanti šviesa ir garsai, sunkūs judesiai – jaučiant tokius simptomus yra sunku vairuoti. Vairuojant reikalinga dėmesio koncentracija, juk bet kuriuo momentu gali tekti staigiai reaguoti: pristabdyti ar pasukti. Kostiumas aiškiai parodo, kad pagirias jaučiančiojo vairuotojo reakcijos laikas yra ilgesnis“, – sako J. Šataitė. Kostiumą išbandžiusi „Inchcape Motors“ komanda vienbalsiai teigia, kad vairuotojai turi jausti atsakomybę už save bei kitus eismo dalyvius ir vairuoti, jaučiant tokius stiprius pagirių simptomus, neturėtų, rašoma pranešime žiniasklaidai. „Būsena, kurią sužadino kostiumo dirgikliai, be galo nustebino. Supranti, koki pavojų gali kelti vairavimas esant pagirioms“, – įspūdžiais dalijasi J. Šataitė. „Ford“ pagirių kostiumas sveria kiek daugiau negu 17 kilogramų ir susideda iš specialios liemenės, riešo ir kulkšnies svarmenų, kepurės, akinių bei ausinių. Visi šie elementai imituoja klasikinius pagirių simptomus: nuovargį, pykinimą ir galvos svaigimą. Ausinės atkartoja ypatingai padidėjusį jautrumą garsams, akiniai imituoja pablogėjusią regą ir varginantį galvos skausmą.  Pagirių kostiumą „Ford“ kompanijai sukūrė Vokietijoje įsikūrusio „Meyer-Hentschel“ instituto mokslininkai. Prieš kurdami kostiumą, šio instituto mokslininkai atliko daugybę bandymų, tyrė net save pačius, kad išanalizuotų vairuotojų būseną po išgertuvių. Anot kostiumą kūrusių specialistų, net ir tuomet, kai nuo išgėrimo praeina šiek tiek laiko, jaučiantys pagirias vairuotojai vis dar kelia tokį patį pavojų, kokį keltų ir būdami neblaivūs. Tiek neblaivūs, tiek pagiringi vairuotojai jaučia mieguistumą bei nuovargį, o tai lemia jų reakcijos laiką. Europoje atlikti tyrimai rodo, kad alkoholis yra pagrindinė priežastis, sukėlusi vieną iš šešių kelių eismo įvykių, pasibaigusių tragedija. Jungtinėje Karalystėje vienas iš dešimties neblaivus vairuotojas areštuojamas tarp 6 ir 8 valandos ryto, taigi, būdamas pagiringas. Lietuvos statistika, rodanti avarijų, pasibaigusių mirtimi, skaičių, taip pat – negailestinga. Neblaivus transporto priemonės vairuotojas vis dar išlieka dažniausiu avarijos, pasibaigusios mirtimi, kaltininku. 