„Praėjusiais metais Dakarą panoro įveikti daugiau nei penki tūkstančiai asmenybių. Džiugina, kad šiemet Vyčio ambasadorių kiekis, norintis drauge įveikti sudėtingiausias planetos lenktynes, sparčiai auga. Šios pilietinės akcijos tikslas yra dar labiau atkreipti dėmesį į pagrindinį valstybės simbolį – Vytį“, – sakė B. Vanagas, Dakaro ralyje startuosiantis penktą kartą. Antrą Naujųjų metų dieną „General Financing team Pitlane“ komanda Paragvajaus sostinėje Asunsjone nauju „Toyota Hilux“ bolidu startuos pirmąjame greičio ruože. Jį puošiantis Vytis taip pat bus naujas – jau ketvirtame Dakare iš eilės, sudarytas iš tūkstančių į mozaiką sukeltų nuotraukų. „Greičiau nei per minutę įkeltas atvaizdas drauge su tūkstančiais bendraminčių dvi savaites Pietų Amerikos dykumose ir kalnuose bus prausiamas lietaus ir gairinamas smėlio“, – sakė B. Vanagas. Drauge su B. Vanago komanda Dakaro ralį jau yra įveikusios daugiau nei 11 tūkstančių svarbiausiam valstybės simboliui neabejingų asmenybių, kurių nuotraukos sudarė Vytį. Tapti Vyčio mozaikos dalimi galima paprastai ir greitai. Nuotraukos į Vytį keliamos internete adresu racing.gf.lt/dakar-2017. Paspaudus nuorodą, jūsų „Facebook“ profilio nuotrauka akimirksniu taps Vyčio dalimi. Tai galima padaryti ir kompiuteriu, ir išmaniuoju telefonu. 2017 metų Dakare „General Financing team Pitlane“ komanda privalės įveikti daugiau nei 9 tūkstančių kilometrų trasą, kuri drieksis per tris Pietų Amerikos valstybes: Paragvajų, Argentiną ir Boliviją. „General Financing team Pitlane“ komandai bei B. Vanagui priklauso geriausias Lietuvos ir Baltijos valstybių rezultatas Dakaro ralio istorijoje. Tai – 2015 metais iškovota pergalė privačių komandų įskaitoje ir 24-oji vieta bendroje Dakaro ralio įskaitoje.