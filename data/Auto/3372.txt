O apie įprotį paraginti keleivius tą padaryti dažnai apskritai nėra jokios kalbos. Kokius privalomus saugumo elementus pamirštame vairuodami šiltuoju metu? Ir kokios priemonės policijos pareigūnams leis drausminti dar efektyviau? Atėjus pavasariui, nesibaiminame slidžios kelio dangos ar prastų oro sąlygų. Važiuojame daugiau ir greičiau. Nors nuo balandžio 1-osios maksimalus leistinas greitis greitkeliuose bei magistraliniuose keliuose padidėjo, vis tiek į limitus nesižvalgoma. Atsiranda vairuotojų, kuriems nei 120, nei 130 kilometrų per valandą – ne riba. Kone dažniausiai užfiksuojamas Kelių eismo taisyklių pažeidimas – greičio viršijimas. „Dažniausias pažeidimas, kurio vairuotojai galbūt nesureikšmina, tačiau eismo įvykiams jis turi labai didelės įtakos, yra greičio viršijimas. Apgailestauju, kad kai kurie vairuotojai aiškina, jog tai nėra svarbus pažeidimas. Tačiau daugelio eismo nelaimių priežastis yra greičio viršijimas“, – teigia Lietuvos kelių policijos tarnybos viršininkas Vytautas Grašys. Apie saugumą nuolat primenantys kelių patruliai nuo šiol greičio mėgėjus drausminti gali dar efektyviau. Naujausias nežymėtas „Audi A6 Quattro“ automobilis vienu metu gali užfiksuoti net kelis pažeidimus. Policijos pareigūnai sako, kad ši įranga išsisukti neleis tiems, kurie greitį sumažina staiga, pamatę ir atpažinę nežymėtą patrulių automobilį, mat pažeidimai fiksuojami automatiškai.