Iki lapkričio pirmosios automagistralėse leistinas greitis siekė iki 130 km/val., o greitkeliuose atitinkamais eismo ženklais pažymėtose atkarpose – 120 km/val. Vairuotojai taip pat privalo atsiminti, kad jiems lieka nebe daug laiko pasikeisti vasarines transporto priemonių padangas į žiemos sezonui tinkamas. Nuo lapkričio 10 d. iki kovo 31 d. draudžiama eksploatuoti motorines transporto priemones ir priekabas su vasarinėmis padangomis. Taip pat reikia atkreipti dėmesį, jog lengvųjų automobilių žieminių padangų protektoriaus gylis turi būti ne mažesnis kaip 3 mm (minimalus leidžiamas). O nuo lapkričio 1 d. iki kovo 31 d. jau leidžiama eksploatuoti ir žiemines padangas su dygliais. Kad vairuotojas lengviau galėtų nustatyti ar padangos atitinka techninius reikalavimus, kai kurie gamintojai protektoriaus grioveliuose įtaiso juosteles – indikatorius. Jeigu padangos protektoriaus briauna susilygina su juostele, vadinasi padangas laikas keisti. Naudojant dygliuotas padangas, ant automobilio būtina priklijuoti skiriamąjį ženklą. Nepasikeitus vasarinių padangų į žiemines gresia įspėjimas arba bauda nuo 30 iki 40 eurų. Tačiau svarbiausia yra saugumas – sustabdę transporto priemonę su vasarinėmis padangomis policijos pareigūnai turi teisę naikinti automobilio techninės apžiūros galiojimą ir jo nebegalima eksploatuoti kelyje. Be to, jeigu eismo įvykį sukelia netinkamomis padangomis „apautas“ automobilis, jo savininkas draudimo išmokos gali negauti net ir turėdamas Kasko draudimą. Draudimas negalioja tada, kai eismo įvykio priežastimi yra eksploatacijai netinkamos arba draudžiamos padangos. Pavyzdžiui, jeigu eismo įvykis nutinka sningant lapkričio 12 dieną ir jį sukėlęs automobilis yra su vasaros sezonui skirtomis padangomis, arba jeigu jo žieminių padangų protektoriaus gylis yra mažesnis nei 3 mm. Jeigu avariją sukelia netinkamomis padangomis „apautas“, tačiau privalomąjį civilinės atsakomybės draudimą turinčio automobilio vairuotojas, nukentėjusiam eismo įvykyje žmogui žala bus kompensuota. Tačiau draudimo bendrovės vėliau tą pačią sumą gali išsireikalauti iš kaltininko.