Nugalėjo prancūzas Mathieu Serradoris („LCR 30“). Jis 211,1 km greičio ruožą įveikė per 1 val. 27 min. 26 sek. Antrąją vietą užėmė nugalėtojo titulą ginantis rusas Vladimiras Vasiljevas („Mini“, + 2 min. 21 sek.), trečiąją - prancūzas Guillaume'as Gomezas („Optimus MD“, +4.32). G. Petrus su „Rallyraid UK“ automobiliu nugalėtojui pralaimėjo 37 min. 4 sek. Bendroje įskaitoje pirmauja V. Vasiljevas. Antroje pozicijoje esantis M. Serradoris jam pralaimi 14 min. 14 sek. G. Petrus (+9:28.49) liko 16-as. Motociklų lenktynių šeštajame etape greičiausias buvo portugalas Luisas Miguelis Oliveira („Yamaha“) - 1 val. 50 min. 26 sek. Antrąją vietą užėmė italas Paolo Ceci (KTM, +4.03), trečiąją - čempiono titulą ginantis norvegas Palas Andersas Ullevalseteris (KTM, +4.14). Bendroje įskaitoje pirmaujantis P. Ceci antroje vietoje esantį L. M. Oliveirą lenkia 56 min. 48 sek. Antradienį lenktynininkų lauks 486 km greičio ruožas. „Africa Eco Race“ lenktynėse, kurias sudaro 12 etapų, startavo 35 motociklininkai ir 56 automobiliai bei sunkvežimiai. Dalyviai iki sausio 14 dienos nuvažiuos per 6000 km Maroke, Mauritanijoje ir Senegale.