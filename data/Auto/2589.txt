Pompastiškame ir holivudiškų akcentų nestokojusiame pristatyme netrūko liaupsių, skirtų prestižiniam sedanui, ir ne visos jos skriejo vien iš gamintojų atstovų lūpų. Automobilis iš tiesų kiekviename centimetre prifarširuotas moderniausiais technologiniais sprendimais, o „Audi“ specialistai jį vadina kompanijos kelrode žvaigžde, akivaizdžiausiai demonstruojančia, kur link juda prestižinių modelių ir automobilių plačiąja prasme pasaulis. Naujieji „Audi A8“ gaminami Nekarsulmo gamykloje, Vokietijoje, kur šio automobilio kaina prasidės nuo 90 tūkst. 600 eurų, o A8 L su prailginta baze kainuos nuo 94 tūkst. 100 eurų. Kompanijos atstovai Baltijos šalims šio teksto autoriui užsiminė, kad mūsų šalyje naujasis „Audi A8“ turėtų pasirodyti spalio arba lapkričio mėnesį, tada turėtų paaiškėti ir kainos mūsų regione, o kol kas pasigilinkime, ką mums pristato šios markės vėliavnešys, mat įdomių sprendimų yra daug.  Kėbulas Kažkada pasiūlę pirmąjį masinės gamybos modelį su aliuminine važiuokle, dabar „Audi A8“ inžinieriai rado naujų sprendimų. Naujos kartos modelis sukurtas ant modernizuotos ASF (Audi Space Frame) platformos, „prisisėmusios patirties“ iš „Volkswagen“ grupės MLB EVO architektūros, kurioje be atsparaus plieno, taip pat naudojami aliuminis, magnis ir anglies pluoštu armuotas plastikas. Šis kokteilis leido sėkmingai kovoti su dėl pritaikymo hibridinėms technologijoms atsirandančiu automobilio poreikiu priaugti svorio, tuo pačiu padidinant kėbulo saugumą ir gerinant kitus svarbius A8 parametrus. Vienas jų – mažesni gamybos kaštai. „Audi“ rado būdą, kaip atpiginti iš esmės labai brangų, tačiau automobilių gamybai labai naudingą dėl tinkamumo praktiškai visiems mazgams anglies pluoštą. Vienas ant kito uždedama nuo 6 iki 19 anglies pluošto sluoksnių, kiekvieną jų sudaro 5 centimetrų pločio juostelė, kurią galima pozicionuoti bet kokiu kampu, taip sumažinant iki minimumo pluošto pjaustymo būtinybę ir panaudojant smulkias atplaišas, kurios kitose pramonės šakose virstų brangiomis atliekomis. Dar vieno naujoviško gamybos proceso metu surinktas sluoksnių rinkinys sudrėkinamas epoksidine derva ir per keletą minučių įgauna reikiamą formą. Ir tokiu būdu panaudojama medžiaga nepraranda atsparumo savybių, kurios būtų būdingos vientisam liejiniui, o visas automobilis tapo 24 procentais standesnis, tad geriau valdomas ir saugesnis – „Audi A8“ anglies pluoštas panaudotas netgi galinės kėbulo dalies rėmo konstrukcijoje. Jau nekalbant apie tai, kad naujasis sedanas su tokiais sprendimais kompanijos marketingo skyriui yra it Kalėdų dovana. O didžiąją kėbulo dalį tebesudaro aliuminis – jo yra 58 proc. A8 kūno. Specialiai šio modelio kėbulų gamybai „Audi“ paleido naują liniją. 48 Naujajame modelyje naudojama 48 V elektros sistema, jau montuojama sportiškuose didžiuosiuose SQ7 krosoveriuose, tačiau A8 modelyje ji tapo standartine įranga, kuri bus kiekviename automobilyje. Specialią ličio jonų bateriją krauna diržu sukamas starteris-generatorius, regeneruojantis stabdymo metu gaunamą energiją, kurią, esant poreikiui, per tą patį įtaisą galima grąžinti į pavaros sistemą, sukuriant papildomus 12 kilovatų galios arba 60 niutonmetrų sukimo momento. Ši sistema leidžia taupyti vidutiniškai po 0,7 litro degalų šimtui kilometrų tiek su dyzelinėmis, tiek su benzininėmis jėgainėmis, o sedanas gali išjungti vidaus degimo variklį iki 45 sekundžių važiuojant nuo 30 iki 160 km/val. greičiu. „Audi“ neslepia, kad ši sistema vėliau atsiras ir naujos kartos A6 bei A7 modeliuose, kurie pasirodys kitąmet. Vadinamojo trečiojo lygio autonomiško vairavimo sistemos taip pat suteiks galimybę A8 modeliui efektyviau pasirinkti, kada naudoti saviriedos, o kada – stabdžių energijos regeneravimo pasirinkimus. Tad galima drąsiai konstatuoti, kad kiekvienas naujasis A8 modelis bus švelniai hibridinis (Mild Hybrid – angl.). Naujajame A8 bus montuojami penki varikliai: trys benzininiai ir du dyzeliniai. Automobilis Lietuvoje debiutuos su dviem visiškai atnaujintais turbininiais V6 3 litrų darbo tūrio benzininiu 340 AG ir dyzeliniu 286 AG motorais. Vėliau pasirodys dvi 4 litrų V8 jėgainių versijos: 435 AG dyzelinė ir 460 AG benzininė. Dar vėliau bus pristatytas išskirtinas gamoje 6 litrų W12 konstrukcijos variklis, o galiausiai debiutos iš tinklo įkraunamas „Audi A8 L e-tron quattro“ modelis, kuriame kartu su 3 litrų benzininiu TFSI motoru sumontuotas elektros variklis leis pasiekti 449 AG galią ir 700 Nm sukimo momentą. Ličio jonų baterijos turėtų pakakti nuvažiuoti vien elektra apie penkiasdešimt kilometrų. Baterija galės būti įkraunama belaidžiu indukciniu būdu, tam sumontavus specialų įrenginį garaže. Pakaba Kompanijos inžinieriai 48 voltų elektros sistemos suteikiamus privalumus visapusiškai išnaudojo ir elektromechaninėje aktyvioje pakaboje. Prie kiekvieno rato sumontuotas mažas elektros varikliukas, maitinamas naudojantis minėta grandine. Sistemos kompiuteris analizuoja priekyje sumontuotos vaizdo kameros duomenis ir „numato“ priešais automobilį esančias duobes bei atitinkamai joms suderina pakabos nustatymus, atskirai valdydamas kiekvieną ratą. Tokiu būdu gerokai efektyviau eliminuojamos vibracijos ir didesni pakabos šuoliukai. Be to, veikdama kartu su „pre sense 360°“ sistema ir kilus neišvengiamo susidūrimo pavojui, aktyvi pakaba akimirksniu automobilį pakelia, taip sumažindama galimos avarijos pasekmes keleiviams. Taip pat elektroninės smegenys įvertina ir kelio dangos duomenis, kuriais remdamosi pritaiko praktiškai visus pakabos elementus reikalingiems važiavimo nustatymams. Ir visa tai vyksta beveik realiu laiku. „Audi“ žada, kad ši pakaba suteiks visiškai naujus važiavimo komforto pojūčius. Posūkiuose, stabdant ir akceleruojant kėbulo posvyriai dar labiau sumažinti, be to, „Audi“ įdiegė vadinamąją dinaminę visų ratų vairavimo sistemą, padarydami galinius ratus taip pat pasisukančius. Vairo sistemos perdavimo skaičius priekiniams ratams kinta, o galiniai ratai yra pakreipiami vairo pasukimo arba priešinga kryptimi, priklausomai nuo to, kokiu greičiu važiuojama. O su sportiniu diferencialu, kuris aktyviai paskirsto sukimo momentą tarp galinių ratų, ir nuolatine visų ratų „quattro“ pavara, kuri dabar yra standartinė naujojo A8 įranga, vokiečių inžinieriai sako radę geriausią kompromisą tarp dinamiškumo, stabilumo ir komforto. Interjeras ir eksterjeras 5,17 metro ilgio automobilio interjeras sukurtas nuo švaraus lapo ir gerokai skiriasi nuo kitų „Audi“ modelių. Centrinėje konsolėje išsiskiria net du visiškai integruoti ekranai lietimui jautriu stikliniu paviršiumi, pro akis nepraslysta nauja pavarų perjungimo svirtis, naujas vairas ir daugiafunkcinės sėdynės, elektra valdomos ventiliacijos grotelės ir t. t. Multimedijos valdymui išsaugotas sukamasis valdiklis, tačiau mygtukų kiekis sumažėjo drastiškai, nes beveik visos valdymo parinktys aktyvuojamos per jautrius lietimui stiklinius paviršius, kurie turi tokį patį atsaką į paspaudimą, tad vairuotojas jaus grįžtamąjį ryšį. Pažangi navigacijos sistema mokosi kelyje ir įsimena naudotus maršrutus, kad kiekvieną kitą kartą galėtų pasiūlyti tikslesnį pasirinkimą, žemėlapiuose žadami labai detalūs didžiausių Europos miestų trimačiai atvaizdavimai. Suprantama, automobilyje įdiegtas LTE mobilusis internetas su debesijos paslauga. Gamintojų teigimu, automobilis tapo erdvesnis, tačiau tikslesnių skaičių dar teks palaukti. Išorėje naujasis A8 gerokai panašesnis į savo pirmtaką. „Audi“ prekės ženklu tapusios penkiakampės radiatoriaus grotelės tapo dar didesnės ir sumontuotos žemiau, o automobilio nosis praplatėjo. Šoninės linijos tapo griežčiau apibrėžtos, o galinio statramsčio kampas A8 daro panašesnį į kupė modelius – sujungus šias detales automobilis atrodo sportiškesnis, muskulingesnis už pirmtaką. Galinėje dalyje labiausiai išsiskiria OLED šviesų linija sujungianti atnaujinto dizaino kairįjį ir dešinįjį žibintų blokus. Galinių žibintų šviesų konfigūracija neatkartoja nė vieno kito šios markės modelio. Naujajame flagmane taip pat įdiegti originalaus dizaino priekiniai lazeriniai „HD Matrix LED“ žibintai. Dirbtinis intelektas ir į naują lygį kylančios sėdynės „Audi“ jau ankstesniuose modeliuose buvo įdiegusi progresyvią pusiau autonomiško valdymo sistemą, vadinamąjį spūsčių asistentą. Tačiau jo naujausia versija A8 modelyje pranoksta pirmtakus. Automobilio kompiuteris gali perimti visišką judėjimo kontrolę spūstyse keliuose, kuriuose priešingos krypties eismas atitvertas atitvarais, važiuojant iki 60 km/val. greičiu – taip pat ir vairo. Aktyvavus važiavimo spūstyje sistemą, automobilis pats pajuda, įsibėgėja, vairuoja ir stabdo, o vairuotojui nebereikia nuolatos stebėti, kas vyksta. Jis gali nelaikyti rankų ant vairo ir užsiimti kita veikla, o kai tik sistema toliau nebegali atlikti savo funkcijų, ji praneša vairuotojui, kad jis perimtų automobilio valdymą. Techniškai, anot gamintojų, važiavimo spūstyje sistema yra revoliucinė. Pusiau autonominio važiavimo metu centriniame vairuotojo pagalbiniame valdiklyje nuolatos rodomas aplinkos atvaizdas, sukurtas apjungus gaunamų jutiklių duomenis. Drauge su radarais, priekine kamera ir ultragarsiniais jutikliais, „Audi“ yra pirmasis automobilių gamintojas, kuris naudoja ir lazerinį skenerį. A8 yra ir savaiminio parkavimosi sistema, kuri savarankiškai pastato automobilį ar jį įvairuoja į garažą. Tačiau jeigu šį sprendimą jau esame matę kitų gamintojų modeliuose, tai „Audi“ turi ir kuo nustebinti. Masažuojančiais krėslais jau nieko nešokiruosi, tačiau „Audi“ gale dešinėje sėdinčiam keleiviui pasiūlė... pėdų šildymą ir masažą. Taip, perskaitėte teisingai – pėdų. Tereikia nusiauti avalynę ir kojas įkišti į priekinio krėslo nugarėlėje sumontuotą specialią ertmę. Be to, gale sėdintieji gali naudotis lietimui jautria OLED planšete, kurios pagalba ir aktyvuojamas masažas. Šį įrenginį galima atjungti nuo konsolės ir paimti į rankas, taip pat galima naudotis atskirai sumontuotu telefonu. Pažiūrėjus į šiandienos naujoką, jo pasekėjai nebenustebintų bet kokiais sugebėjimais. Be to, kompanijos atstovai pabrėžė: „Audi“ iš prabangių automobilių gamintojo transformuojasi į skaitmeninių automobilių kūrėją. Tam jau sukurta centrinė skaitmeninių paslaugų platforma „myAudi“, todėl nesunkiai galima numatyti tolesnę šios markės modelių evoliucijos kryptį. „Audi“ žada ir toliau skirti didelį dėmesį netaršiam ir savarankiškam mobilumui, vystydami „e-tron“ modelių koncepciją ir autonomiškumo aukštesnių lygių struktūrą, pagrįstą dirbtiniu intelektu. Norėdami priminti savo nuoseklumą šių technologijų vystymo kelyje, konferencijos metu „Audi“ ant scenos pademonstravo dar 2004-ais metais parodytą koncepcinį RSQ modelį, kuris atliko „vaidmenį“ Holivudo kino filme „Aš, robotas“ su Willu Smithu.