JAV technologijų milžinas viešumoje neatviraudavo apie savo planus, tačiau žiniasklaidoje ne kartą buvo pasirodę pranešimai apie „Apple“ tyrimus autonominių sistemų srityje. „Mes dirbame ties autonominėmis sistemomis. Akivaizdu, kad viena iš jų paskirčių yra savaeigių automobilių gamyba. Tačiau yra ir kitų paskirčių“, - antradienį publikuotame „Bloomberg“ interviu cituojamas T. Cookas. „Mes tai matome kaip visų dirbtinio intelekto projektų motiną. Tai, ko gero, yra vienas iš sudėtingiausių dirbtinio intelekto projektų, tad autonomija mus ypač domina. Pamatysime, ką šioje srityje mums pavyks pasiekti“, - kalbėjo „Apple“ generalinis direktorius. Tačiau tuo pat metu jis patikino, kad kompanija šiuo metu nėra pasiruošusi pranešti apie konkrečius produktus, kuriuose technologija bus naudojama. Nepaisant „Apple“ pastangų nuslėpti savo planus, „Bloomberg“ balandį Silicio slėnyje užfiksavo baltą „Lexus RX450h“ visureigį, kurį bendrovė naudojo bandydama autonominio vairavimo sistemas. Be to, tą patį šių metų mėnesį Kalifornijos automobilių departamentas išdavė „Apple“ leidimą valstijos gatvėse bandyti savaeigius automobilius.