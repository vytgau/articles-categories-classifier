Panevėžio profesionio rengimo centro mokinys gautas aštuonias užduotis atliko geriau nei kur kas didesnių miestų atstovai. Antrąją vietą konkurse užėmė Edgaras Kubilas iš Klaipėdos paslaugų ir verslo mokyklos, trečiąją – Tomas Šepetys iš Vilniaus automechanikos ir verslo mokyklos. Visi trys nugalėtojai gegužės viduryje keliaus į Lenkijoje vyksiantį „Young car mechanic“ konkurso superfinalą, kur dėl geriausio vardo susirungs kovodami su Latvijos, Estijos, Lenkijos ir Kroatijos jaunaisiais mechanikais. Po pamokų skuba dirbti Kalbėdamas apie laukiantį superfinalą Lenkijoje T. Druskevičius sakė, kad nesijaudina, tačiau spėlioti, kaip seksis varžantis tarptautiniame konkurse, nedrįso. Panevėžio profesinio rengimo centre vaikinas antrus metus mokosi automobilių elektriko specialybės. Jis pasakojo, kad bendrovės „Inter Cars Lietuva“ organizuojamame „Geriausio jaunojo mechaniko“ konkurse dalyvavo ir pernai, tačiau tąkart antrankos neįveikė, o šiemet pasiruošė geriau. Visgi išgirdęs skelbiant, kad jis užėmė pirmąją vietą, T. Druskevičius neslėpė nuostabos. Panevėžietis atviravo, kad automobiliais susidomėjo po to, kai gavo vairuotojo pažymėjimą. Profesiją pasirinko suvokdamas, kad automobiliuose naudojama elektronikos dalis nuolatos tobulėja ir ją išmanančių žmonių reikės nuolatos. Žinias būsimas automobilių elektrikas gilino ne tik mokydamasis, bet ir po pamokų skubėdamas į automobilių remonto dirbtuves padirbėti. „Po pirmų poros mėnesių mokslo į profesionio rengimo centrą užsuko vienų automobilių remonto dirbtuvių atstovai ir pasiūlė darbą. Sutikau, todėl nemažai turimų žinių dabar yra ne tik teorinės, bet ir praktinės“, – pasakojo vaikinas. Gerų žodžių konkurso nugalėtojas negailėjo vertintojams, tarp kurių šiemet buvo ir tarptautinių bendrovių, gaminančių dalis automobiliams, atstovų. Tiesiogiai automobilių pramonėje dirbantys specialistai, sakė T. Druskevičius, pasibaigus užduočiai negailėjo laiko aiškindami jos atlikimo niuansus ir komentuodami padarytas klaidas. „Papasakojo labai daug naujovių apie tai, kas tobulėja, ką reikėtų keisti papildomai remontuojant vieną ar kitą komponentą“, – sakė pašnekovas. Darbo ieškosis Lietuvoje Tiesa, ne visos konkurso užduotys vaikinui buvo vienodai lengvos. Pavyzdžiui, sankabos komplekto keitimas „Audi“ pavarų dėžei T. Druskevičiui buvo viena sudėtingiausių užduočių. Ir atvirkščiai – vairo kolonėlės patikra ir remontas buvo bene lengviausi, mat labai panašią diagnostinę įrangą, kaip ir naudota konkurse, jis turi ir dirbdamas naudoja savo namuose. Baigęs mokytis profesinio rengimo centre ir išsilaikęs egzaminus T. Druskevičius sakė eisiantis ieškoti darbo, kad galėtų gilinti žinias ir įgyti tvirtesnį pagrindą po kojomis. Vėliau, kalbėjo, norėtų ir nuosavo verslo. Jau ir dabar namuose jis turi keturias skirtingas diagnostines sistemas, tad laisvu laiku prideda rankas ir prie nuosavo, ir prie draugų automobilių. Kur tiksliai norėtų dirbti, kol kas vaikinas sakė nežinąs, tačiau yra tikras dėl vieno – savo žinias jis nori panaudoti dirbdamas Lietuvoje ir apie emigraciją negalvoja.