„Fisker Karma“ buvo įspūdingas automobilis. Vos tik 2008 m pasirodęs automobilių parodoje Detroite „Karma“ pavergė ne vieno automobilių entuziasto fantaziją. Buvo spėliojama, ar jauna kompanija sugebės pristatyti tokį prabangų ir technologiškai pažangų automobilį į rinką. Tačiau viskas vyko pagal planą ir 2011 metais prasidėjo „Fisker Karma“ gamyba. O 2012 metais baigėsi. Iš pradžių bankrutavo baterijų tiekėjas, o paskui ir pati „Fisker“ nebepakėlė finansinių sunkumų. 2014 metais „Fisker“ dizainas, technologijos ir gamybos priemonės buvo nupirktos vienos Kinijos kompanijos, nors „Fisker“ vardas liko tikrajam savininkui. Gamybos įranga buvo perkelta į Kaliforniją ir dabar „Karma Revero“ ruošiasi šturmuoti rinką. „Fisker Karma Revero“ yra labai panašus į „Fisker Karma“, nes iš esmės tai – tas pats automobilis. Jo dizainas tik šiek tiek atnaujintas, pakeistas interjeras, įrengtas naujas ekranas ir programinė įranga. Pagrindinis komponentas, kadaise „Fisker Karmą“ daręs tokiu futuristišku automobiliu, išliko. Tai – variklis. „Revero“ nėra elektromobilis. Tai – hibridinis automobilis, kurio galinius ratus suka 403 AG varikliai, energiją gaunantys iš 20.8 kWh baterijų. Jas įkrauna 2 litrų 235 AG variklis su turbokompresoriumi, kuris nėra tiesiogiai sujungtas su ratais. Taigi, jis iš esmės veikia kaip generatorius. Vien elektra „Revero“ galės nuvažiuoti apie 80 km, o su pilnu baku benzino – apie 483 km. Iki 100 km/val. šis automobilis įsibėgės per mažiau nei 6 sekundes, bet sportiško vairavimo tikėtis nereikėtų – „Revero“ sveria 2500 kg. Didžiausi „Revero“ koziriai slypi išvaizdoje. Dizainą kūrė Henrikas Fiskeras, taip pat sukūręs tokių legendinių automobilių kaip „Aston Martin V8 Vantage“ ir „BMW Z8“ išvaizdą. „Revero“ išsaugojo visus pagrindinius savo pirmtako bruožus. Tai – žemas keturduris kupė su galybe įvairių smulkių ir labai gražių detalių. „Fisker“ džiaugiasi, kad „Revero“ bus pirmasis automobilis su rankomis nupieštu logotipu ant kėbulo galo. Tačiau ar tokia smulkmena padės nugalėti „Tesla Model S“? Ne, nepadės. „Revero“ yra per lėtas, per ankštas ir ne toks jau ekologiškas. Šis gigantiškas automobilis turi mažą bagažinę, o gale sunkiai vietos ras ir vidutinio ūgio žmonės. „Karma Revero“ kainuos panašiai kaip „Model S P100D“, kuris yra gerokai praktiškesnis ir taupesnis. „Karma Revero“ kuro degalų sąnaudos siekia net 4,6-12,4 l/100 km – kaip nenaujo dyzelio. Vienintelė priežastis, dėl kurios kas nors rinktųsi „Revero“ yra automobilio išvaizda, bet ar ji pakankamai gera, kad šis modelis patikimai sugrįžtų į rinką? „Fisker Karma“ nebuvo toks jau geras automobilis. Iš rinkos jis pasitraukė dėl firmos finansinių sunkumų, bet ir kitų bėdų būta. Pavyzdžiui, neapgalvotų dizaino detalių. 