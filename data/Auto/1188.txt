Kaip rašoma pranešime žiniasklaidai, „Toyota“ siekia gaminti vis geresnius automobilius, todėl daug dėmesio skiria jų saugumui, stengdamasi užtikrinti, kad pažangios technologijos būtų taikomos kuo platesniu mastu, o ne vien prabangiuose modeliuose su išskirtinėmis techninėmis charakteristikomis. Tai patvirtina į visų 2017 m. „Yaris“ modelių standartinę komplektaciją įtraukta saugos įranga „Toyota Safety Sense“. Taigi kiekviename „Yaris“ automobilyje įrengtos saugos sistemos, kurios padeda išvengti avarijų ar sušvelninti pasekmes susidūrimo metu. Šį saugos įrangos paketą sudaro „Pre-Collision“ sistema su autonominio avarinio stabdymo funkcija, automatinė tolimųjų šviesų bei nukrypimo iš važiuojamosios juostos įspėjimo sistemos ir pagalbinė kelio ženklų atpažinimo sistema (montuojama „Active Plus“ ir aukštesnės komplektacijos modeliuose). 2017 m. laidos „Toyota Yaris“ išsiskiria ir papildoma įranga keleivių saugumui užtikrinti. Galiniai saugos diržai komplektuojami su jėgos ribotuvais ir įtempikliais, taip pat pritaikyti naujos konstrukcijos galvos atlošai, užtikrinantys geresnę apsaugą nuo kaklo sužalojimų, ir atnaujinta užuolaidinių oro saugos pagalvių forma. Be to, dėl ISOFIX tvirtinimo sistemos ir žymėjimo pakeitimų lengviau pritvirtinti vaikiškas saugos kėdutes. „Toyota“ įsitikinimu, geriausia, ką ji gali padaryti kelių eismo saugumui padidinti, tai standartizuoti funkcijas, kurios padeda išvengti avarijų arba bent jau sumažinti jų pasekmes, – teigė „Toyota“ pardavimų ir rinkodaros viceprezidentas Mattas Harrisonas. – Štai kodėl beveik kiekviename Europoje parduodamame „Toyota“ automobilyje dabar yra įrengta „Toyota Safety Sense“ sistema.“