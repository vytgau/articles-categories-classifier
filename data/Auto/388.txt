Konkursas „Saugokime jaunas gyvybes keliuose“ sudarytas iš 4 dalių: varžybų pradinių klasių moksleiviams „Šviesoforas“, dviračių varžybų „Saugus ratas“, motociklų ir mopedų varžybų bei automobilių varžybų jauniesiems vairuotojams. Priklausomai nuo amžiaus, 1–12 klasių mokiniai gali dalyvauti skirtingose konkurso dalyse. Kasmet konkurse dalyvauja per 50 tūkst. moksleivių iš visos Lietuvos. Šiemet nauja užduotimi – protų mūšiu, kuriame mokinių komandos galės į klausimus atsakyti bendrai – pasipildė varžybos „Šviesoforas“. Jaunųjų dviratininkų taip pat laukia nauja užduotis – per trumpą laiką jie turės nustatyti 5 gedimus ir trūkumus dviratyje. „Visos konkurso „Saugokime jaunas gyvybes keliuose“ užduotys pritaikytos įvairaus amžiaus moksleiviams ir padeda nuosekliai ugdyti atsakingus eismo dalyvius nuo pat pradinių klasių. Kasmet siekiame, kad visos konkurso užduotys ne tik suteiktų mokiniams kasdien reikalingų saugaus eismo žinių ir įgūdžių, bet ir būtų įdomios. Žinoma, nepamirštame ir apie vertingus prizus – šiemet jais bus apdovanotos ne tik laimėjusios komandos, bet ir mokyklų darbuotojai, registruojantys savo mokyklas konkursui“, – sako Vitalijus Andrejevas, laikinai einantis Lietuvos automobilių kelių direkcijos prie Susisiekimo ministerijos direktoriaus pareigas. Šiemet „Saugokime jaunas gyvybes keliuose“ prizų fonde: elektriniai riedžiai, dviračiai, momentiniai fotoaparatai, nešiojami belaidžiai garsiakalbiai, ausinės, planšetiniai kompiuteriai, kavos aparatai. Mokyklų darbuotojai, registruojantys savo mokyklas varžyboms „Šviesoforas“ ir „Saugus ratas“, taip pat gali išlošti vieną iš 50 skėčių arba kavos aparatą. Mažiausiems eismo dalyviams – nuotaikingos vaizdo pamokėlės Kaip pabrėžia Lietuvos automobilių kelių direkcijos direktoriaus pareigas laikinai einantis V. Andrejevas, ypatingai daug dėmesio skiriama didžiausiai konkurso daliai – pradinių klasių moksleivių varžyboms „Šviesoforas“, kuriame kasmet dalyvauja net 40 tūkst. jauniausių eismo dalyvių. „Šiemet pasiruošti „Šviesoforui“ ir mokiniams, ir mokytojams gali padėti 7 nuotaikingos vaizdo pamokėlės su aktoriumi Dominyku Vaitiekūnu. Vaizdo įrašuose išsamiai ir paprastai pasakojama, kaip saugiai pereiti gatvę, važiuoti dviračiu, kaip taisyklingai pereiti gatvę išlipus iš viešojo transporto mieste ir užmiestyje bei t. t. Tikimės, kad šie patarimai, kuriuos galima rasti svetainės saugusmokinys.lt, padės suprantamai ir patraukliai išdėstyti svarbiausius saugaus eismo principus vaikams“, – sako V. Andrejevas. Varžybos „Šviesoforas“ skirtos 1–4 klasių mokiniams ir susideda iš kelių etapų. Nemažo susidomėjimo sulaukia ir jaunųjų dviračių vairuotojų varžybos „Saugus ratas“, skirtos 10–14 metų amžiaus moksleiviams, taip pat mopedų ir motociklų varžybos 13–18 metų moksleiviams bei jaunųjų vairuotojų konkursas, skirtas 16–19 metų jaunimui. Registruotis konkurse „Saugokime jaunas gyvybes keliuose“ mokyklos kviečiamos iki šių metų balandžio 8 dienos interneto svetainėje www.saugusmokinys.lt. Lietuvos mokinių konkursą „Saugokime jaunas gyvybes keliuose“ organizuoja Lietuvos automobilių kelių direkcija prie Susisiekimo ministerijos, jai talkina savivaldybių administracijos švietimo padaliniai, apskričių vyriausieji policijos komisariatai.