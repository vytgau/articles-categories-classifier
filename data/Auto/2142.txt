Tiek sausakimšame mieste, tiek užmiesčio keliuose išlaikyti budrumą ir užtikrinti savo bei kitų eismo dalyvių saugumą kiekvienam vairuotojui rudenį tampa didesniu ar mažesniu išbandymu. Nepastebėtas greičio ribojimo ženklas, staigiai į pėsčiųjų perėją išbėgęs pradinukas ar netikėtai užsižiebę priešais važiuojančio automobilio stabdžių žibintai – tokiose situacijose padėti gali išankstinis pasirengimas intensyvaus eismo sezonui ir pagalbinės vairavimo sistemos Jūsų automobilyje. Profesionalų patarimai Kaip persiorientuoti iš atostogų režimo ir išvengti išsiblaškymo vairuojant? Kokios dažniausios eismo situacijos pasitaiko vėl atgijusiame mieste ir kam sėdint už vairo skirti ypatingą dėmesį? Į šiuos ir kitus saugaus eismo klausimus atsako „Vilniaus sportinio vairavimo centro“ komandos narė, konkurso „Geriausias Lietuvos vairuotojas 2017“ nugalėtoja bei projekto vairavimoinstruktore.lt įkūrėja Olga Židovlenkova. „Rugsėjo mėnesį mieste padaugėja avarijų, kylančių dėl elementarių saugaus greičio ar atstumo nepaisymo bei nesižvalgymo per veidrodėlius. Labai dažnai po atostogų grįžę į miestą mes pernelyg atsipalaiduojame ir pamirštame stebėti aplinkinius eismo dalyvius. Ir to vienintelio karto pažiūrėti į veidrodėlį gali neužtekti, nes kitas eismo dalyvis gali labai greitai atsirasti šalia Jūsų“, – pasakoja patyrusi vairavimo profesionalė. Jos teigimu, dažnais atvejais prie avarinių situacijų susidarymo prisideda ir viršytas leidžiamas greitis: „Neretai tenka susidurti su tokiais pasiteisinimais, kaip – „didmiesčio gyvenimo tempai verčia lėkti“ arba „visi viršija, nenoriu stabdyti eismo“. Greičio apribojimai yra apskaičiuoti dėl Jūsų ir kitų saugumo, todėl labai svarbu paisyti taisyklių. Nepamirškime, kad rugsėjo mėnesį ypatingas dėmesys skiriamas greičio kontrolei“, – atkreipti dėmesį į tai, kokiu greičiu važiuojate, pataria O. Židovlenkova. 2017-ųjų metų geriausia Lietuvos vairuotoja tapusi instruktorė paaiškina ir klaidas, daromas pasirenkant saugų atstumą kelyje. „Egzistuoja labai klaidingas saugaus atstumo mitas: jei važiuosiu kuo arčiau kito automobilio, niekas „neįlįs“ priešais, o sankryžą kirs daugiau mašinų. Tačiau tam tikras atstumas būtinas tiek dėk Jūsų, tiek dėl kitų eismo dalyvių, – įspėja O. Židovlenkova. – Visų pirma, važiuodami pernelyg arti kito automobilio rizikuojate atsitrenkti į jį, taip sukeldami dar didesnę kliūtį kitiems eismo dalyviams. Kai tarp kitų automobilių nėra saugaus atstumo, kitiems sunku įsilieti į pagrindinį srautą ir kemšasi kitos eismo juostos ar net gatvės.“ Geriausias aplinkos žvalgas Pasak „Vilniaus sportinio vairavimo centro“ komandos narės, intensyviame eisme dažnai kyla keblumų persirikiuojant į gretimą eismo juostą, o tokiu atveju didžiule pagalba vairuotojams tampa automobilių gamintojų pasitelkiamos specialiosios sistemos. Aklosios zonos stebėjimo sistema (BWS) keturių jutiklių pagalba aptinka aklosiose vairuotojo regos lauko zonose esančias transporto priemones, įskaitant motociklus ir dviračius. Jei aptikta transporto priemonė aklojoje zonoje užtrunka ilgiau nei sekundę, šoniniame veidrodėlyje kaip mat užsidega perspėjanti lemputė. Automatiškai perjungiamos tolimosios ir artimosios priekinių žibintų šviesos (AHL) reaguoja į priešpriešais atvažiuojančių automobilių šviesas, taip padedant išvengti kitų eismo dalyvių akinimo, tuo pačiu leidžiant vairuotojui nesukti galvos dėl šviesų valdymo. Stebėdamos aplinką, elektroninės saugos sistemos užtikrina, kad nepražiopsosite eismo ženklų ir įspėja apie greičio ribojimus bei viršytą greitį – už tai atsakinga eismo ženklų atpažinimo sistema (TSR). Priekiniai, galiniai ir šoniniai atstumo jutikliai bei galinio vaizdo kamera palengvina manevravimą ir leidžia išvengti nedidelių susidūrimų bei įbrėžimų, kiekvieną dieną sukiojantis ankštose teritorijose. Modernūs automobiliai gali pasirūpinti, kad nepamirštumėte pailsėti. Nustačius vairuotojo nuovargį, jis perspėjamas tiek vaizdo, tiek garso signalais – tokiu būdu automobilis ragina sustoti, mažumėlę pailsėti ar išgerti kavos, ir tik tuomet saugiai tęsti kelionę toliau. Pažangiosios pagalbinės vairavimo sistemos už vairo leidžia jaustis ramiau ir saugiau, ypač – vadovaujantis kelių eismo taisyklėmis. „Truputis kultūros kelyje, situacijos prognozavimo bei racionalumo, mažiau dairymosi į mobilųjį telefoną vairuojant – ir rugsėjis Jums nebebus baisus“, – trumpai patarimus apibendrina O. Židovlenkova bei palinki saugaus ir gero kelio.