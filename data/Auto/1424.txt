Paskutinei Australijos ralio dienai įpusėjus buvo atšauktas vienas iš greičio ruožų. Tad iki tol pirmavusiam ir 14,7 sek. persvarą turėjusiam T. Neuville‘iui reikėjo tik sėkmingai įveikti vieną greičio ruožą. Belgo kova dėl pergalės tapo daug lengvesnė, kai paskutiniame greičio ruože antrą vietą užimantis J.-M. Latvala patyrė avariją ir pasitraukė iš tolimesnės kovos. T. Neuville‘is paskutiniame greičio ruože užfiksavo aštuntą rezultatą ir iškovojo pergalę paskutiniame šių metų WRC etape. J.-M. Latvalos avarija sėkmingai pasinaudojo Ottas Tanakas, Australijos ralį baigęs antroje vietoje. Kitąmet „Toyota“ komandai atstovausiančiam estui tai buvo septintoji prizinė vieta šiemet. Kurį laiką važiavęs ketvirtas, „Hyundai“ lenktynininkas Haydenas Paddonas Australijos ralyje finišavo trečioje vietoje. Naujosios Zelandijos atstovas 36,6 sek. atsiliko nuo O. Tanako ir beveik pusantros minutės aplenkė ketvirtoje vietoje likusį šių metų WRC čempiono titulą jau anksčiau užsitikrinusį Sebastieną Ogier. Greičiu šį savaitgalį neišsiskyręs S. Ogier užfiksavo geriausią rezultatą paskutiniame greičio ruože, bet aukščiausia vieta, kurią galėjo iškovoti, buvo ketvirta. Ir tai prancūzas pasiekė ne be varžovų pagalbos, kurie patyrė avarijas arba susidūrė su techninėmis problemomis. Dramatiškai baigėsi finalinis Australijos ralio čempionato etapas. Australė Molly Taylor pirmavo čempionate ir siekė iškovoti antrąjį čempionės titulą iš eilės. Bet paskutinę varžybų dieną sugedo sportininkės vairuojamo „Subaru“ automobilio variklis. Pasinaudojęs pagrindinės varžovės nesėkme sėkmingai ralį užbaigė ir čempionu tapo Nathanas Quinnas. Galutinis čempionato lyderių dešmtukas: 1. Sebastien OGIER 232 tšk. 2. Thierry NEUVILLE 208 3. Ott TANAK 191 4. Jari-Matti LATVALA 136 5. Elfyn EVANS 128 6. Dani SORDO 95 7. Kris MEEKE 77 8. Hayden PADDON ​74 9. Juho HANNINEN 71 10. Craig BREEN 64