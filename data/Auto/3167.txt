Lietuvos čempionatas Lapkritį paskelbus, kad „Wolf Race“ nuo šio sezono tampa oficialiu Lietuvos automobilių žiedinių lenktynių čempionatu, žinia nebuvo itin netikėta. Visi džiaugiasi padidėsiančia konkurencija. Vienas iš „Fast Lap“ organizatorių Giedrius Čenkus džiaugiasi, kad toks pokytis leis daugeliui lenktynininkų dar labiau įprasminti savo aistrą greičiui. „Tokie „Wolf Race“ lenktynių lyderiai kaip Julius Skirmantas, Edvinas Mardosas ir kiti greituoliai jau seniai subrendo kaip lenktynininkai ir ne pirmus metus dalyvauja Baltijos šalių pirmenybėse. Manau, kad oficialus čempionatas įprasmins jų veiklą, nes juk greičiausias lenktynininkas metų gale veidrodyje pamatys naująjį Lietuvos čempioną“, – juokauja G. Čenkus. Kaip sakė Lietuvos automobilių sporto federacijos prezidentas Romas Austinskas, senesni bandymai surengti Lietuvos čempionatą nublankdavo prieš „Wolf Race“ tiek dalyvių, tiek žiūrovų skaičiumi. „Jau seniai apie tai kalbėjome su G. Čenkumi ir Kristijonu Vaičiu. Žinoma, visus lenktynininkus vienija benzinas venose, tačiau metų gale kiekvienas nori titulo ir sporto meistro vardo. Dabar tokia galimybė atsiras visiems, ir manau, kad su „Fast Lap“ bendradarbiausime dar ilgai“, - pasakoja R. Austinskas.  Viena padanga Taip pat, „Wolf Race“ šiemet įsigalioja dar vienas svarbus pakeitimas. Konkurencingiausių R1600 ir R2000 klasių lenktynininkai važiuos to paties gamintojo padangomis – „Nankang“ sportišku modeliu AR-1. Pasak G. Čenkaus, toks elementas lenktynėms įneš dar daugiau azarto ir meistriškumo. „Azarto ir kontakto „Wolf Race“ netrūko, bet dabar atotrūkis tarp dalyvių bus labai erotiškas. Taip pat visi lenktynininkai į kelią remsis tuo pačiu padangų plotu, todėl atsiskleis tikrasis meistriškumas“, – apie trinties dėsnių subtilybes vienas iš organizatorių. Šių klasių dalyviai jau išbandė šias padangas treniruotėse ir pirmieji rezultatai jiems paliko gerą įspūdį. „Fast Lap“ sezonas prasidės pirmu etapu gegužės 13 dieną Kačerginės „Nemuno žiede“. Sezoną sudarys keturi etapai – du Lietuvoje, du užsienio trasose.