„Paprastai kai iškrenta pirmasis sniegas, prie servisų išsirikiuoja padangas pasikeisti norinčių vairuotojų eilės. Tačiau 2017 metų ruduo pasižymi tuo, kad tikrai dažnai lyja, kelių danga yra drėgna ar net šlapia, o naktį nukritus oro temperatūrai pasirodo šalnos ir vairuoti kartais jau tampa slidu“, – sako BTA Ekspertizių skyriaus vadovas Andrius Žiukelis. Pasak jo, žieminės padangos neskirtos šiltam orui, nes tuomet dėvisi greičiau: skirtingi gamintojai rekomenduoja jas naudoti esant žemesnei nei +6–8 °C temperatūrai. Jei termometras nukrenta iki tokios ribos ir orų prognozės nėra džiuginančios, verta svarstyti apie padangų keitimą, nes žemesnės temperatūros sąlygomis vasarinės padangos savo ruožtu tampa kietesnės, todėl pailgėja transporto priemonės stabdymo kelias ant šlapios, šaltos ar slidžios kelio dangos. Antroji priežastis galvoti apie žiemines padangas – realios vairavimo sąlygos. Jos gali labai skirtis, priklausomai tai miestas ar užmiestis, koks kelio dangos tipas, eismo intensyvumas. Trečiasis argumentas „perauti“ automobilį yra įprastoje dienotvarkėje nusistovėjęs vairavimo laikas. Išvažiuojant anksti ryte ir grįžtant vakare žieminės padangos bus aktualesnės nei daug važinėjant dienomis, kuomet temperatūra pakyla iki savo paros piko. „Vertinant dabartinius orus, važiuoti dienos metu žieminėmis padangomis – dar per „šilta“. Tačiau į darbą išvažiuojant anksti ryte, o grįžtant vakare, žieminės padangos jau yra tinkamos. Naudoti žieminių padangų paprastai neskubama dėl to, kad tai yra viena didžiausių ir svarbiausių investicijų šaltajam sezonui, o jei oras per šiltas, tokios padangos greičiau dėvisi. Todėl nereikia perskubėti, tačiau nereikia ir pirmojo sniego laukti – dėl tinkamo momento gali padėti apsispręsti objektyvios aplinkybės“, – sako A. Žiukelis. Palyginti su vasaros mėnesiais, rudenį avaringumas priklausomai nuo oro sąlygų išauga apie 15 proc., taip pat padidėja vidutinis patiriamų žalų dydis. Pavyzdžiui, pernai liepą jis svyravo apie 600 eurų, o spalį ir lapkritį išaugo iki 800 eurų. Anot A. Žiukelio, per metus nutinka bent keli atvejai, kuomet eismo įvykius sukelia plikomis ar vasarinėmis padangomis važiuojantys vairuotojai. Tačiau ir ne visos žieminės padangos gali užtikrinti pageidaujamą saugumą ir manevravimo laisvę. „Pagrindinė bėda yra ta, kad nemaža dalis mūsų šalies vairuotojų teikia prioritetą garsių gamintojų, tačiau naudotoms ir senoms padangoms, kreipdami dėmesį tik į protektoriaus gylį. Tačiau įsigydami tokias padangas nežinome, kaip jos buvo naudotos – galbūt su jomis buvo trenktasi į duobę ar bordiūrą, ar tinkamomis sąlygomis buvo saugomos. Tokiu atveju rekomenduočiau atidžiai apžiūrėti, ar nėra pažeidimų, ar nesukietėjusi guma. Tačiau vis tiek rekomenduočiau įsigyti naujas, nedėvėtas padangas, atsižvelgiant į savo finansines galimybes ir norus“, – teigia A. Žiukelis.