„iX3“ yra trečiasis inovacijų prekės ženklo „BMW i“ modelis – prieš kelerius metus rinkoje debiutavo ir sėkmingai įsitvirtino „i3“ hečbekas bei „i8“ sportinis kupė. „Niekas nebesiginčija, kad elektromobiliai yra ateitis. Naujasis „iX3“ konceptas parodo koncerno galimybes kurti ne tik miestui pritaikytus modelius kaip „i3“ ar išskirtinius sportiškus „i8“, bet ir visureigius. Tikime, kad šis automobilis taps pirmuoju elektromobiliu, suderinančiu praktiškumą mieste ir universalumą ilgose kelionėse bei pretenduos tapti pagrindiniu šeimos automobiliu ne tik elektromobilių gausiose šalyse kaip Norvegija ar Olandija, bet ir Lietuvoje“, – teigia BMW prekės ženklo vadovas Lietuvoje Martynas Daujotas. Nauja „eDrive“ karta Viena didžiausių koncepcinio „iX3“ inovacijų – jau penktoji „eDrive“ karta. Jos išskirtinumas – kompaktiškumas, nes variklis, transmisija ir kiti jėgos agregatai yra sujungti į vieną platformą, kuri gali būti naudojama skirtingiems modeliams gaminti. Moderni jos konstrukcija užtikrina, kad tam tikrus komponentus bus galima keisti į galingesnius ar pritaikytus kitiems modeliams, tai užtikrina gamybos greitį ir universalumą. Be to, naująją sistemą galima montuoti tiek į pilnai elektrinius, tiek į hibridinius automobilius. Kita svarbi detalė – naujos kartos elektriniame variklyje nėra jokių retųjų metalų, tad „BMW Group“ nėra priklausomas nuo nepastovių jų gamybos pajėgumų. Išlaiko tradicines linijas Naujojo elektromobilio priekyje išsiskiria tradicinės į dvi dalis padalintos jau ikoninėmis tapusios grotelės. Jos čia – tik stiliaus detalė, nes elektromobilyje nėra iškart už grotelių montuojamo radiatoriaus, kurį reikėtų vėsinti. Be to, ši detalė didina efektyvumą – uždaros radiatoriaus grotelės pagerino „iX3“ aerodinaminį koeficientą ir padidino jo nuvažiuojamą atstumą. Automobilio žibintai, atletiška išvaizda ir sportiška šoninė linija neleis susipainioti – tai tikras BMW. Ir tik smulkios detalės sufleruoja, kad šis automobilis ne tik užtikrina geriausias valdymo savybes, bet ir yra labai ekologiškas. Koncepcinio elektromobilio išorė nudažyta matine „Moonstone Silver“ spalva, o „i Blue“ mėlynos spalvos akcentai pabrėžia, kad jis priklauso ekologiškų modelių prekės ženklui. Naujajame SAV koncepciniame modelyje viskas apgalvota iki smulkmenų. Net ir lengvojo lydinio ratlankiai kurti specialiai šiam automobiliui – jų dizainas ne tik patrauklus, bet ir sukelia mažiausią įmanomą oro pasipriešinimą.  SAV segmento inovatorius Koncepcinis „iX3“ yra pirmasis „X“ serijos visiškai elektra varomas modelis, tačiau toli gražu ne pirmtakas ekologijos srityje. Dar 2009-aisiais buvo pristatytas pirmasis SAV hibridas „ActiveHybrid X6“, o 2015-aisiais – „X5 xDrive40e iPerformance“, kurio vidutinės degalų sąnaudos siekia vos 3,4 l/100 km, o CO2 emisija – 78 g/km. Elektromobilis turi 200 kW (270 AG) galią pasiekiantį elektrinį variklį, o jame montuojama 70 kWh talpos baterija. Pagal naująjį Europos realaus važiavimo bandymų ciklą WLTP, įsigaliosiantį antroje šių metų pusėje, elektromobilis gali įveikti daugiau nei 400 km viena įkrova. Tai vienas geriausių rezultatų tarp viso pasaulio elektromobilių. Ne mažiau svarbi naujojo „eDrive“ detalė – įkrovimo greitis. Jis galės būti kraunamas net 150 kW galia – tai yra 3-4 kartus daugiau nei daugelis dabartinių elektromobilių. Tokį pajėgumą galinčioje užtikrinti stotelėje elektromobilio baterija bus papildyta vos per 30 minučių.