Į nemokamą renginį buvo kviečiami visi „Mercedes-Benz“ automobilių savininkai ir šios markės gerbėjai. Jų susirinko daugiau nei 100. Visi automobiliai buvo vertinami komisijos, kurią sudaro „MB klubo“ atstovai ir svečiai. Šįkart visi automobiliai į kategorijas buvo suskirstyti pagal amžių bei populiarius modelius. Vasaros sezono atidarymo šventę pelnytai galima vadinti labiausiai „Mercedes-Benz“ gerbėjų laukiamu metų renginiu. Čia susirenka ne tik automobilių entuziastai iš įvairių Lietuvos vietovių, bet ir svečiai iš užsienio, o žiūrovai turi galimybę vienoje vietoje pamatyti itin puoselėjamus klasikinius „Mercedes-Benz“ ir gana retus technikos egzempliorius. DELFI skaitytojams – išskirtinių automobilių nuotraukų albumas.  Papildyta Tarp kasdienių, kuriuos dažniausiai galime matyti gatvėse, modelių laimėjo W203 AMG modelis, o tarp naujausių (pagamintų po 2000-ųjų ir dar gaminamų) geriausiai buvo įvertintas SUV visureigis GLE. O priešingoje – vyriausiųjų – kategorijoje, į kurią pateko daugiau negu prieš 45 metus pagaminti „Mersedesai“, labiausiai komisiją sužavėjo iš Kauno atvykęs 1938 m. gamybos W 143 modelis, kurį šeimininkas restauravo net 4 metus. Visi likusieji buvo suskirstyti į grupes pagal kėbulo tipus ir pagaminimo metus. E1 kategorijoje varžėsi W114, W115 ir W123 atstovai, o pirmąją vietą iškovojo žalias 200D. E2 kategorijoje tarp W201, W124, W202 ir W210 laimėjo „C55 AMG“. S1 klasėje (W116 ir W126) nugalėtoju pripažintas S-klasės 560 SEL, o S2 (W140, W220) – S500. Daug dėmesio sulaukė sportiniai kabrioletų (SL, CLK, CLS) klasės atstovai, o iš jų komisijai labiausiai patiko puikiai išlaikytas SL 107. Taip pat atskiroje kategorijoje buvo išskirti ir vienaip ar kitaip modifikuoti („tiuninguoti“ ne gamyklose) automobiliai, tarp kurių pirmą vietą už išskirtinumą pelnė patobulintas SL 129 modelis. Viso renginio metu žiūrovai taip pat rinko savo mėgstamiausią dalyvį – juo tapo baltas SL 600 AMG kabrioletas. O šventes puošmena komisija išrinko „Mercedes-Benz“ W142 kabrioletą, pagamintą 1937 m.