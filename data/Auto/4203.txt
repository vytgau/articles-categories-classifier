„Mums ypatingai malonu tokį modelį atvežti į Lietuvą, kur praėjusiais metais „Audi“ pademonstruotas išskirtinis dėmesys, – sako „Audi“ ženklo vadovė Lietuvai ir Latvijai Ilzė Grasė-Kibildė. – Pernai „Audi“ modelių pardavimai Lietuvoje augo penktadaliu, tai rodo, kad mus atranda vis nauji klientai ir nepamiršta esami. Už tai turime dėkoti puikiai savo darbą atliekantiems specialistams Lietuvoje. Šio išskirtinio modelio atgabenimas į Lietuvą – vienas mūsų padėkos ženklų jiems“. „Audi RS 3 LMS“ debiutuoja sąlyginai naujoje sparčiai populiarėjančioje automobilių lenktynių serijoje TCR. Čia prie starto linijos rikiuojasi gamyklose sportui parengti automobiliai, kurių pirmtakais yra visiškai standartiniai kasdien keliuose matomi modeliai. „Audi visais laikais dalyvavo automobilių sporte aukščiausiu lygiu. Ne vienas sportinių automobilių kūrimo padalinio modelis tapo lyderiu savame segmente, tokių pačių vilčių mums teikia „Audi RS 3 LMS“, kuris suteikia patrauklią galimybę žengti į šį lenktynių pasaulį“, – teigia Stephanas Winkelmannas, „Audi Sport“ vykdomasis direktorius. „TCR rinkos potencialas yra gerokai didesnis net nei GT3 kategorijos. Su šiuo modeliu mes galime pradžiuginti klientus ten, kur GT3 lenktynės nėra rengiamos“, – pabrėžia Chrisas Reinke, „Audi Sport“ klientų lenktynių padalinio vadovas. Šio sportinio automobilio gamybai panaudota modulinė MQB platforma, reiškianti, kad automobilyje gali būti naudojama daugelis „Volkswagen“ grupės sukurtų komponentų. „Tokia galimybė sumažina modelio eksploatavimo išlaidas ir drauge leidžia sukurti unikalaus charakterio automobilį“, – tikina Ch. Reinke. „Audi RS 3 LMS“ modelis iki 100 km/val. pagreitėja per 4,5 sekundės ir gali išvystyti maksimalų 240 km/val. greitį. Po automobilio variklio gaubtu – TCR lenktynių reglamentą atitinkantis 2 litrų darbinio tūrio 4 cilindrų TFSI motoras, kurio galia siekia 243 kW (330 AG). Į platų „RS 3 LMS“ saugumo įrangos paketą įeina FIA reikalavimus atitinkantis degalų bakas, saugos lankai, sportinės sėdynė, FIA reglamentuoti saugos tinklai abejose sėdynės pusėse bei automobilio stoge įrengtas gelbėjimosi liukas. Pirmieji sportiniai „Audi RS 3 LMS“ modeliai klientus pasiekė dar praėjusių metų gruodį, kad automobilių sporto entuziastai spėtų pasirengti 2017-ųjų TCR lenktynių serijoms. Tik debiutavęs trasoje, šis modelis jau parodė savo pajėgumus – juo važiuojanti vokiečių „The Cadspeed racing Audi“ komanda šį savaitgalį laimėjo 24 valandų TCR lenktynes Dubajuje. „Audi RS 3 LMS“ automobiliu 2017 m. sezone lenktyniaus ir lietuvio Daliaus Steponavičiaus vadovaujama „Speed factory racing“ komanda, prioritetinėmis laikanti profesionaliausias Europos ilgų nuotolių lenktynes – Le Mano seriją. Anksčiau ne vieną pergalę pasiekusio lenktyninko komandai įvairiose lenktynėse yra atstovavęs ir ne vienas lietuvis, tačiau ar šis automobilis pasieks ir Lietuvos trasas, paaiškės tik metų eigoje. Sekvencinę 6 laipsnių pavarų dėžę turintis modelis kainuoja 129 tūkst. eurų.