„Winter Rally“ direktorius Ramūnas Kliunka sako, kad tiek sportinėje, tiek žiūrovams skirtoje programoje bus keletas svarbių korekcijų. „Lenktynės šį kartą grįžta prie ankstesnio formato ir truks vieną dieną – šeštadienį, sausio 27-ąją. Žiūrovams nereiks sukti galvos dėl nakvynės, kurią tradiciškai rasti nebūna paprasta, o tik atvykti į festivalio miestelį ralio meistrų kovoms stebėti. Sportininkams vienos dienos ralis taip pat reiškia mažesnį rūpesčių ir išlaidų krūvį. Sausio 26-ąją, po procedūrų administracinėje ir techninėje komisijose, jie turės galimybę pasitikrinti automobilių reguliavimą ir ramiai laukti lenktynių pradžios. Būtent to pageidavo patys lenktynininkai bei rekomendavo LASF Ralio komitetas“, – sako R. Kliunka. Vienos dienos ralis lemia šiek tiek mažesnį „greitų“ kilometrų skaičių: paprastai per dvi dienas trunkančias varžybas ekipažai įveikia apie 120 kilometrų greičio ruožais, o trumpojoje ralio versijoje – apie 80 km. Organizatoriai savo dėmesį koncentruodami į mažesnę teritoriją taip pat gauna galimybę visose srityse – nuo žiūrovų zonų įrengimo iki pavojingų vietų apsaugos – kilstelėti kokybės kartelę. Taip pat žiūrovais suteikiama galimybė šeštadienį pamatyti daugiau greičio ruožų.  Kaip ir praėjusiais metais „Winter Rally“ organizatoriai ralį kviečia stebėti iš Festivalio miestelio. Toks stebėjimas, anot organizatorių, primena žiedinių lenktynių stebėjimą. Nebus nereikalingo važiavimo iš vieno greičio ruožo į kitą ar ilgų atstumų pėdinimo. Visa reikiama infrastruktūra bus ranka pasiekiama, veiks įvairių šalių maisto virtuvės, mažųjų ralio fanų lauks įvairios pramogos. „Winter Rally“ – festivalis draugams ir šeimoms, kuriuos stebėti ralį kviečiame į festivalio miestelį. Šiais metais tai padaryti bus ypač lengva, nes pagrindinės kovos prasidės apie 11 valandą, o pro pagrindines žiūrovų zonas ralio automobiliai pralėks po 4 kartus. Pertraukos tarp važiavimų bus apytiksliai po 30 minučių, todėl, akivaizdu, kad laiko nuobodžiauti nebus. Tiksli festivalio miestelio programa bus paskelbta vėliau“, – teigia „Winter Rally“ direktorius. „Winter Rally“ Utenos ir Molėtų apylinkėse vyks sausio 27 d. Festivalio svečiai galės stebėti Lietuvos ir užsienio šalių ralio meistrų kovas, linksmintis žiūrovų pramogų erdvėje. „Winter Rally“ vainikuos ralio apdovanojimai ir nemokamas koncertas Utenos daugiafunkciame sporto centre. Bilietus, kurie ralio metu bus keičiami į ralio pasus, internetu galima įsigyti per oficialią festivalio svetainę https://www.winterrally.lt/ Ten publikuojama ir informacija dalyviams, žiūrovams ir žurnalistams.