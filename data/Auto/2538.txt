Tuomet jo visų detalių būklę kruopščiai įvertino „Dekra“ specialistai. Visa tai pateikiama išsamioje ataskaitoje. Tad gero skaitymo, ir tikimės, kad ši informacija padės lengviau apsispręsti ieškant naudoto automobilio. 100 000 km su 2010 m. „Volkswagen Polo 1.2 TSI DSG“: rūpesčiai pagal pageidavimą Per visą ilgalaikių 100 000 km testą mažasis „Polo“ nesuteikė mums daug rūpesčių. Vis dėlto kelių nereikalingų apsilankymų servise galėjo ir nebūti, jei konstruktoriai nebandytų taupyti ten, kur visiškai nederėtų. „Volkswagen“ inžinieriai sukūrė, galima sakyti, gerą automobilį, tik, gaila, pamiršo vieną dalyką. Aukštos įtampos laidus jie išvedžiojo tiesiog virš variklio bloko ir pamiršo sumontuoti plastikinį apsauginį dangtį. Taigi, kiaunių kviesti „į svečius“ dukart nereikėjo... O kaip šiuos keturkojų vizitus pakentė mūsų ištvermės maratono dalyvis? Visa ši sumaištis apsiėjo nedideliu „Polo“„žagsuliu“. Iš pradžių nebuvo jokių požymių, kad kils rūpesčių. Dienoraštis greitai pildėsi teigiamais atsiliepimais. Pasipiktinimą kėlė tik kaina. Daugiau kaip 14,5 tūkst. eurų tuo metu už testuojamą B klasės automobilį – akivaizdžiai per daug. Net jei po variklio dangčiu veikia šiuolaikinis 1.2 TSI/105 AG variklis ir mašina yra labai geros komplektacijos: turtingiausia „Highline“ versija, dviejų sankabų DSG „automatas“, GPS navigatorius, 16 colių aliumininiai ratlankiai, graži raudona spalva. Juk už tokius pinigus galima nusipirkti normalios komplektacijos kompaktinį modelį. Taip, bet „Polo“ pasirodė esąs toks subrendęs automobilis, kad – mūsų testuotojų nuomone – galėtų laisvai atstoti savo didesnįjį brolį. „Sėdint naujausiame Polo, susidaro įspūdis, kad „Golf“ yra (net per daug) prabangus automobilis“, – byloja įrašas testo dienoraštyje. Tačiau turime pabrėžti, kad taip kalbėjo tik tie testuotojai, kurie važiuodavo testuojamuoju „Polo“ po vieną. Jie gyrė precizišką vairo sistemą, dinamišką variklį, patogias sėdynes ir paprastą valdymą. O praktiškesni vairuotojai? Net toks geras modelis kaip „Polo“ negali pasipriešinti fizikos dėsniams. Apie keturių metrų ilgio automobiliai paprastai ne labai gerai atlieka šeimyninių mašinų funkcijas – šis kartas ne išimtis. Bagažinė, kurios talpa siekia 280 l, nėra maža, tačiau išvykstant atostogų to akivaizdžiai neužteks. Ant priekinių sėdynių vietos daug, bet gale jos bus mažai net ūgtelėjusiems paaugliams. Dienoraštyje perskaitėme tokį apibendrinantį įrašą: „Šeimyninės mašinos vaidmeniui šis automobilis visiškai netinka“. Na taip, būtent ilgesnės kelionės... Jei mieste 1,2 litro turbininis variklis tvarkėsi puikiai (pasak vieno įrašo, „jis energingas ir dinamiškas, tarsi jo darbinis tūris būtų gerokai didesnis“), tai greitkelis negailestingai atskleidė jo silpnąsias vietas. Viršijus 140 km/val. greitį (tokiu greičiu galima važiuoti Vokietijos greitkeliais), momentinės degalų sąnaudos didėjo iki 14 l/100 km ir daugiau, o salone ausų būgnelius bandė susprogdinti labai didelis triukšmas. Vidutinės viso testo sąnaudos siekė 8,74 l/100 km, t.y. gerokai daugiau, nei buvo pasiekta ant specialaus stendo – 6,2–6,3 l/100 km. Naujausi TSI serijos varikliai suprogramuoti taip, kad esant maksimaliai apkrovai purkštukai tiektų didžiausią kiekį degalų degimo kameroms. Neva taip pavyksta palaikyti žemą atskirų elementų temperatūrą. Kita TSI variklių karta turi būti gaminama be šio „patogumo“ tai turėtų padėti sumažinti realias degalų sąnaudas intensyviai eksploatuojant automobilį. Nuo vairuotojo dešinės kojos spaudimo jėgos priklausė ir dviejų sankabų automatinės DSG dėžės darbo įvertinimas. Išties įdomu, nes dienoraštyje matome visiškai skirtingus įrašus: pradedant „pavarų dėžė tiesiog ideali“ ir baigiant „trūkčioja keičiant pavaras, negražiai dirba“. Kodėl atsiliepimai taip prieštarauja vienas kitam? Gamintojo atstovai tai aiškina labai paprastai: DSG patenkins klientus, kuriems labiausiai rūpi komfortas, o tiems, kuriems kartais patinka dinamiškai įsibėgėti, deja, teks susitaikyti su tuo, kad pavaros bus žeminamos pavėluotai. Nekalbant jau apie aiškų trūkčiojimą staigiai pajudant iš vienos. Be to, per mūsų atliekamus testus paaiškėjo, kad įsibėgėjant nuo 0 iki 100 km/val. „Polo“ nesugebėjo net priartėti prie gamintojo pateikiamų duomenų. VW nurodo, kad šis miesto automobilis 100 km/val. greitį turi pasiekti per 9,7 sek. Mūsų geriausias rezultatas yra 10,1 sek, o ištvermės maratono pabaigoje „Polo“ tapo dar lėtesnis (11,1 sek.). Vis dėlto visa tai neturėjo įtakos patikimumo įvertinimui. „Polo“ užtikrintai „rijo“ kilometrą po kilometro, o ramybę kartkartėmis trikdė tik lėtai veikiantis GPS navigatorius. Tačiau vieną dieną pradėjome girdėti nerimą keliantį triukšmą iš variklio kameros – atsilaisvino vienas metalinis oro kondicionavimo sistemos vamzdelis. „Polo“ pateko į oficialaus VW serviso meistrų rankas ir kai jau manėme, kad gedimą pavyko pašalinti, tas garsas ir vėl atsirado. Užmetę akį į internetinius forumus sužinojome, kad taip nutiko ne mums vieniems. Šis gedimas gerai žinomas ir kitiems, važinėjantiems šiuo B segmento atstovu. Pagaliau triukšmas taip sustiprėjo, kad mūsų „maratono bėgikas“ turėjo vėl važiuoti į servisą. Šį kartą paaiškėjo, jog taip nutiko dėl vienos iš degalų žarnelių. „Polo“ gamintojai žino šį trūkumą ir pasižadėjo, kad nuo 2011 metų rugpjūčio gaminamuose automobiliuose rūpesčių dėl to nebus.  Baigdami norime konstatuoti, kad didžiausias „Polo“ priešas yra kiaunės. Per visą ištvermės maratoną teko įnirtingai kovoti su nenumalšinamu šių aštriadančių apetitu. Elektros instaliacijos laidus šie gyvūnėliai puolė net tris kartus. Dėl pergraužtų laidų variklis kartą net persijungė į avarinį režimą. Pagaliau VW inžinieriai nusprendė užkirsti kelią tam naktiniam kiaunių šėlsmui: nuo 2011 metų rugpjūčio 1.2 TSI variklyje montuojamas mažas plastikinis dangtis, apsaugantis pirmiausia aukštos įtampos laidus. Gaila, kad anksčiau buvo bandoma tokiu neapgalvotu sprendimu sutaupyti ten, kur iš tikrųjų to daryti visiškai nederėjo. Gedimai ir remontai 14 841 km Pakeistas daiktadėžės dangtis (pagal garantiją). 27 758 km Pakeisti pažeisti aukštos įtampos laidai, pataisytas vieno oro kondicionavimo sistemos vamzdelio tvirtinimas (122,80 Eur). 47 270 km Variklis persijungia į avarinį režimą. Vėl pakeisti aukštos įtampos laidai (122,80 Eur). 68 964 km Pataisytas vienos degalų žarnelės tvirtinimas (pagal garantiją). 78 418 km Vėl pakeisti aukštos įtampos laidai (122,80 Eur). 83 747 km Pakeisti priekinių stabdžių diskai ir trinkelės (250,8 Eur). Komentarai išardžius po testo: geros formos, bet ne be trūkumų Kai rugsėjo mėnesį „Polo“ atvyko į servisą galutiniam išardymui, paaiškėjo, kad aukštos įtampos laidai vėl apgraužti. Ketvirtą kartą! Laimė, šįkart apsiėjo be pasekmių. Kitas į akis krintantis dalykas – atidarę variklio dangtį iš karto pastabėjome blogai pritvirtintą garso izoliaciją. Nemaloni staigmena mūsų laukė ir apžiūrint pakabą. Taip stipriai surūdijusio duslintuvo jau seniai nematėme jokiame kitame VW koncerno automobilyje. Įtariame, kad kažkuris buhalteris nusprendė sutaupyti. Gera žinia, kad tuo nemalonios staigmenos, galima sakyti, baigiasi. Pagyrimo žodžių VW nusipelno už labai atsparius dažus ir puikią antikorozinę apsaugą. Rūdis pamatėme tik ant starterio kištuko. Be to, elektros sistema buvo tiesiog ideali. Cilindrų ir stūmoklių matavimai neatskleidė beveik jokio nusidėvėjimo, neturėjome pastabų ir dėl skirstomosios grandinės bei jos įtempiklio (kiek žinome, tai silpnoji TSI variklių vieta). Šiek tiek išsigandome atidarę pavarų dėžės dangtį, nes paaiškėjo, kad testo metu nuo mechanizmo nulūžo mažas metalo gabalėlis. Laimė, jis nepadarė jokios žalos. Dabar šis elementas nebenaudojamas, nes paaiškėjo, kad jis... nereikalingas. Išvada Ar automobilio kaltė, kad jis patiko kiaunėms? Žinoma, ne. Bet jei „Volkswagen“ nebūtų pagailėjęs kelių eurų variklio apsauginiam dangčiui, rūpesčių būtų išvengta. Be to, testo metu teko neplanuotai apsilankyti servise pakeisti keleivio pusės daiktadėžės dangtį, be to, dukart teko ten pat užsukti dėl rūpesčių su oro kondicionavimo ir degalų sistemų vamzdeliais. Ką gi, lyg ir smulkmenos, bet kažkaip nedera su deklaruojamais aukštais „Volkswagen“ tikslais. Jei ne šie trūkumai, „Polo“ būtų gavęs puikų įvertinimą, o dabar turi tenkintis šiek tiek prastesniu balu. Vis dėlto, palyginti su ankstesne karta, įvyko didelė pažanga – 2005 m. mažasis „Volkswagen Polo“ ilgalaikio testo (ABL nr. 1, 2005 m.) pabaigoje buvo įvertintas nepatenkinamai. Techniniai gamintojo duomenys Variklis – tipas/cilindrų sk./vožtuvai: turbobenzininis, L4/8 Darbinis tūris (cm3): 1197 Maks. galia AG esant aps./min.: 105/5000 Maks. sukimo momentas (Nm esant aps./min.): 175/1550 Maks. greitis (km/h): 188 Pavarų dėžė: 6/autom. (DSG) Stabdžiai: priek./gal.: disk. vent./disk. Ilgis/plotis/aukštis (mm): 3970/1682/1462 Padangų dydis: 215/45 R16 Automobilio svoris/kraulumas (kg): 1200/560 Bagažinės talpa (l): 280–952 Degalų bako talpa (l): 45