Kaip skelbiama direkcijos pranešime, naudojant V2I įrangą, keičiamasi duomenimis tarp transporto priemonių ir kelių infrastruktūros, panaudojant bevieles ryšio priemones. Pagrindinė informacija siunčiama ir gaunama realiuoju laiku, siekiant padėti visiems kelių naudotojams ir eismo informaciniams centrams priimti sprendimus. Bandymų metu, naudojant V2I įrangą A1 kelyje Vilnius–Kaunas, informacija apie keliuose vykdomus darbus, oro sąlygas, greičio apribojimus realiuoju laiku buvo perduodama į transporto priemones, o iš transporto priemonių gauti daviklių duomenys – į Eismo informacijos centrą. Šios sistemos tikslas – realiuoju laiku, perduodant signalu duomenis į automobilį, pranešti apie kelyje esančias kliūtis. Taip pat ši sistema gali veikti ir priešingai: įrenginiai keliuose gali būti prijungiami prie elektroninių automobilių sistemų, nuskaitoma jutiklių informacija ir gauti duomenys (pvz., rūko žibintų, priekinio stiklo valytuvų ir avarinės signalai) siunčiami į kelyje esančią įrangą. Vis labiau besivystančios komunikacijos pasaulyje transporto priemonių, vairuotojų ir eismo informacinių centrų apsikeitimas informacija yra būtinybė. Šia technologija siekiama žengti pirmąjį žingsnį savivaldžių transporto priemonių link, sukurti ir išbandyti sistemas, būtinas ateities transporto plėtrai.