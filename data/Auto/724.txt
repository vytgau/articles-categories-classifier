Pavyzdžiui, 2006 metais savanoriai buvo ne ilgiau kaip dvi valandas veikiami praskiestų dyzelinio variklio išmetamųjų dujų, pranešė olandų dienraštis NRC. Tos dujos buvo panašios į išmetamosiomis dujomis užterštą orą, kuriuo kasdien tenka kvėpuoti judriame mieste arba netoli greitkelių, pareiškė leidiniui Nyderlandų nacionalinio visuomenės sveikatos instituto (RIVM) toksikologas Flemmingas Casse. Visuotinį pasipiktinimą, kuris dėl panašių atskleistų faktų kilo Vokietijoje ir Jungtinėse Valstijose, jis apibūdino kaip „didelį triukšmą dėl nieko“. JAV dienraštis „The New York Times“ pranešė, kad JAV mokslininkai 2014 metais sandariose kamerose uždarė dešimt beždžionių, kurios kvėpavo dyzelinio „VW Beetle“ išmetamosiomis dujomis, kol žiūrėjo joms įjungtus animacinius filmukus. Atskirai paaiškėjo, kad tyrimų grupė, kurią finansavo „Volkswagen“, „Daimler“ ir BMW, Vokietijoje užsakė tyrimą, kurį atliekant būtų įvertintas azoto dioksido įkvėpimo poveikis 25 savanorių organizmui. „Pats esu atlikęs bandymų RIVM užsakymu. Kartais su pelėmis, kartais su žiurkėmis ir taip, retkarčiais su žmonėmis“, – Nyderlandų visuomeniniam transliuotojui NOS pareiškė toksikologijos profesorius Paulas Bormas. RIVM žiniasklaidos pranešimų kol kas nekomentavo. Tačiau F. Casse leidiniui NRC pareiškė, kad tokie bandymai atliekami griežtomis sąlygomis ir kiekvienam eksperimentui būtinas medicininės etikos komiteto leidimas. „Dėl mūsų tyrimų dalyviai neturi susirgti“, – pridūrė jis. Į naują skandalą „Volkswagen“ įsivėlė praėjus porai metų po to, kai 2015 metais įmonei teko pripažinti, kad ji maždaug 11 mln. visame pasaulyje parduotų automobilių buvo įrengusi vadinamuosius išderinimo įtaisus, kad šios transporto priemonės atliekant taršos bandymus atrodytų ekologiškesnės negu iš tikrųjų yra.