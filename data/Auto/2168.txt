Keistas incidentas įvyko prie gyvenamojo namo „The Gate Apartments“ Floridos valstijos Davenporto mieste. Šio butų komplekso gyventojai iš karto pastebėjo, kad vyksta kažkas negero, kai Tony Futchas užkliudė kelis automobilius ir trenkėsi į įvažiavimo vartus. Tuomet jis važinėjo aplink pastatą, apdaužydamas dar daugiau mašinų. Kai T. Futchas trenkėsi į antruosius vartus, keli gyventojai nusprendė imtis veiksmų. Jie sustabdė vairuotoją ir paskambino policijai. Pasak vieno liudininko, T. Futchas „buvo toks girtas, kad net į mus nežiūrėjo ir su mumis nekalbėjo“. Policija greitai atvyko į įvykio vietą ir nustatė, kad T. Futchas padarė aštuonias atskiras avarijas. Teigiama, kad vairuotojas atsisakė atlikti girtumo testą, bet tai nesutrukdė pareigūnams suimti jį dėl vairavimo apsvaigus. Kiek tiksliai žalos padarė T. Futchas, neskelbiama, bet jis apgadino virtinę skirtingų automobilių. Tai, be jokių abejonių, turėjo įsiutinti šių automobilių savininkus, bet vienas iš jų buvo pozityviai nusiteikęs ir sakė, kad „geriau jis apdaužytų 20, 30 ar 40 automobilių“, negu važiuojamas namo partrenktų kokį vaiką ar šeimos narį. 