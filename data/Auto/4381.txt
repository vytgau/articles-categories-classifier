Pirmasis iš lietuvių 16.52 val. iš 25-os pozicijos pajudėjo Benedikto Vanago ir Sebastiano Rozwadowskio „General Financing team Pitlane“ ekipažas vairuojantis „Toyota Hilux“. B. Vanagas pirmąjį etapą įveikė per 28 min 07 sek ir užėmė solidžią 17-ą vietą. Nuo lyderio jis atsiliko 2 min. 26 sek. „Greičio ruožas buvo pakankamai sudėtingas. Aš buvau įsitikinęs, kad tai bus ralio tipo greičio ruožas, bet tikrai buvo nemažai vietų, kur buvo galima nepataisomai sugadinti automobilį, daug akmenų, daug brastų. Pasivijome Stephaną, ką ir planavome padaryti. Šiek tiek trūko laiko, kol mes jį apsilenkėme. Žinote, 39 km Dakaro neišloši, bet pralošti daug gali“, - DELFI po finišo teigė B. Vanagas. 16.56 val. 27-uoju numeriu lenktynes pradėjo Antano Juknevičiaus ir Dariaus Vaičiulio „Craft Bearings“ ekipažas. Jie lenktyniauja su oranžiniu „Toyota Hilux Overdrive“ bolidu. A. Juknevičius trasą įveikė per 30 min. 20 sek. Šiuo metu jis užima 29-ąją poziciją. Nuo lyderio jis atsiliko 4 min. 39 sek. „Automobilis puikiai važiuoja. Aš manau, pareguliuosime galinę pakabą, šiek tiek ji man kompensuoja posūkuose, bet šiaip labai gerai. Darius irgi laikėsi labai puikiai. Tik vieną posūkį pasakė per anksti, tai vos neįsukau į žmones. Bet šiaip viskas labai gerai – ir Darius labai gerai šneka, ir mašina labai gerai važiuoja. Viskas puiku“, - po finišo džiaugėsi A. Juknevičius. Vaidoto Žalos ir Sauliaus Jurgelėno „Agrorodeo“ ekipažas pajudėjo 17.42 val. – jų vairuojamam „Seat Leon Dakar“ bolidui numatyta 64 starto pozicija. V. Žala puikiai pasirodė šiame etape ir pakilo net 22 pozicijomis aukštyn ir užėmė 41-ąją vietą. Trasą jis įveikė per 32 min. 54 sek. ir nuo lyderio atsiliko 7 min. 13 sek. Dar vienam aukštesnę poziciją užėmusiam ekipažui gavus 5 minučių baudą, galutinėje etapo įskaitoje V. Žalos komanda pakilo į 40-ą vietą. „Žiauriai sunki pradžia. Nors motoriukas traukia kaip uoga, su pakabos nustatymais visiškai nepataikėm. Dukart šovėm vertikalias "žvakes" per dvigubus tramplynus ir lėkėm nuo kelio. Šiandien mums labai pasisekė. Reiks pasitempti rytojui“, – po finišo sakė V. Žala.  Automobiliai Nesėkmingai lenktynės prasidėjo čempiono titulą ginančiam Stephane'ui Peterhanseliui. Lenktynininkas užėmė 12 poziciją ir nuo šiame etape laimėjusio Nassero Al–Attiyaho atsiliko 1 min 34 sec. Etapo nugalėtojui N. Al–Attiyahui po finišo prireikė pagalbos, jo „Toyota Hilux Evo“ automobilį nutempė komandos draugas. „Likus maždaug 10 kilometrų iki finišo pajutome dūmus, kurie sklido iš kairės šturmano sėdynės pusės, buvo ir truputis ugnies. Tikrai nežinau, kas atsitiko. Labai tikiuosi, kad varikliui nieko nenutiko, nes netekome tepalų. Etape buvo labai linksma, bet tai man nerūpi. Mane neramina automobilio problemos“, – po finišo sakė N. Al–Attiyahas. Nustebino Xaviero Ponso pasirodymas, ispanas į viršų pakilo net per dešimt pozicijų ir etapą baigė antras. Devyniskart Pasaulio ralio čempionato nugalėtojas Sebastienas Loebas finišavo 6-oje pozicijoje. Jis pakilo 4-iomis pozicijomis į viršų. Dar prieš startą prancūzas teigė, kad taikytis į pergalę Dakaro čempionate būtų šiek tiek per daug ambicinga. „Sainzas yra labai greitas, o Peterhanselis – ne ką prastesnis. Taip pat nereikėtų pamiršti Al–Attiyaho. Potencialių nugalėtojų sąrašas yra aiškus, tačiau turime dirbti savo darbą“, – sakė S. Loebas.  Motociklai Kiek netikėtas buvo motociklų Dakaro startas. Čia pirmąją vietą užėmė autsaideriu laikytas ir vos iš 23-iosios pozicijos startavęs Xavieras de Soultrait. Praėjusių metų čempionas Tobey'is Price'as pirmąjį etapą baigė 17-as ir nuo lyderio atsiliko 1 min. 25 sek.   Sunkvežimiai Sunkvežimių įskaitoje geriausiai pasirodė čekas Martinas Kolomy, jis trasą įveikė lygiai per pusvalandį. Keturračiai Keturračių klasėje Dakare lygių neturėjo „Yamaha“ techniką vairuojantys lenktynininkai, o brazilas Marcelas Medeiras itin užtikrintai laimėjo pirmąjį etapą, antroje vietoje likusį varžovą jis aplenkė daugiau nei 1 min. Prie starto linijos šiandien iš viso išsirikiavo 317 bolidų (143 motociklai, 37 keturračiai, 77 automobiliai, 50 sunkvežimių ir 10 UTV). Dakaro ralis Paragvajuje rengiamas pirmąjį kartą. Šiame etape lenktynininkų pasirodymai nulėmė, iš kurios vietos jie startuos antrame etape. Sausio 3 dieną vyks antrasis Dakaro etapas. Lenktynininkai varžysis Argentinoje, startuos Rezistencijos mieste ir įveiks 803 km iki San Migelio de Tukumano miesto, iš jų 275 km sudarys greičio ruožai. Automobiliai pajudės 17.05 val. Lietuvos laiku.