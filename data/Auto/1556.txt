Šiandien jis vadinamas kylančia ralio-kroso žvaigžde, rašoma pranešime žiniasklaidai. Rokas teigia, kad jo siekis – tikslingai ir stabiliai kovoti dėl kiekvienos pozicijos. Sportininkas sutiko prisidėti prie Lietuvos automobilių sporto federacijos (LASF) iniciatyvos, kuria siekiama pristatyti jaunąją automobilių sporto atstovų kartą. – Rokai, kaip susidomėjai automobilių sportu? – Mano susidomėjimo autosporto istorija labai paprasta – tėtis pasiūlė išbandyti kartus. Pirmą kartą juos išbandžiau devynerių ir nuo tada supratau, kad ši veikla man labai patinka, vėliau pradėjau sportuoti profesionaliai. Iš pradžių važiavau kartais, o visai neseniai išbandžiau ir ralio-krosą. – Savo karjerą pradėjai nuo kartingo. Kokius savo didžiausius laimėjimus šioje autosporto šakoje galėtum išskirti? – Kartais važinėju jau šeštus metus. Per šį laiką tapau Lietuvos ir Baltijos šalių čempionu, 2017 metų Europos kartingų čempionato etape, kuris vyko Rygoje, užėmiau 2 vietą iš 90 dalyvių, o bendroje įskaitoje likau septintas. – Be kartingo dar važiuoji ir ralio-krose. Kodėl susidomėjai būtent šia autosporto šaka? – Mėgstu iššūkius, o ralio-krose jų tikrai yra. Šioje sporto šakoje yra daug netikėtumų, tenka prisitaikyti prie skirtingų situacijų, greitai reaguoti. – Kokių savybių reikalauja ralio-krosas? – Nuo kitų autosporto šakų ralio-krosas skiriasi savo trasų danga, kurią sudaro ir žvyras, ir asfaltas, taip pat čia yra „Joker“ ratas (prailginta trasos dalis, kurioje kelias išsiskiria į dvi dalis. Vieną kartą per važiavimą dalyvis privalo užsukti į atskirą trasos dalį ir įveikti šį ratą; kada ten įsukti sportininkas renkasi pats). Tad čia reikalinga žaibiška reakcija, greitas mąstymas, gera orientacija ir agresyvumas. – Kiek laiko užsiimi ralio-krosu? – Ralio-krosu užsiiminėti pradėjau tik šiais metais, tad dar esu naujokas. Dar tik bandau perprasti įvairias šios sporto šakos technikas. – Nors ir esi naujokas, tačiau šiais metais Rygoje vykusiame Europos ralio-kroso čempionato lenktynių etape iškovojai antrą vietą. Ar tau šis laimėjimas buvo staigmena, o gal net neabejojai, kad lipsi ant vieno iš pakylos laiptelių? – Šis laimėjimas mane labai nudžiugino! Prieš lenktynes stengiuosi neprisišnekėti, kad būsiu tarp greičiausių, tačiau varžybų metu visuomet tikslingai to siekiu. Labai svarbu per treniruotę parodyti greitą tempą. Jeigu treniruočių metu pavyksta gerai pasirodyti, tuomet per varžybas šiek tiek lengviau, nes žinai, kad sugebėsi. Laimėjimas man nėra pats svarbiausias dalykas. Manau, kad vien jau tas faktas, kad išvis varžaisi tokiuose čempionatuose įrodo, kad esi vienas geriausių. Dalyvauti ir parodyti puikų rezultatą – dvigubas laimėjimas, bet man kur kas svarbiau įrodyti, kad esu stabilus vairuotojas. – Kas sunkiausia automobilių sporte? – Man atrodo, kad sunkiausia yra visuomet išlaikyti maksimalią koncentraciją ir susikaupimą treniruočių bei varžybų metu. – Tavo nuomone, kiek procentų sėkmingo rezultato sudaro talentas, sunkus darbas ir aplinkybės? – Net ir talentingi žmonės neapsieina be sunkaus darbo. Kalbant apie automobilių sportą, čia kiekviena praleista treniruotė išmuša iš vėžių ir atitolina nuo geresnio rezultato, todėl daugiausia procentų priskirčiau darbui. Žinoma, prie sėkmingo galutinio rezultato prisideda ir sėkmė, kuri ypač laukiama prieš varžybų startą. – Šiuo metu esi vadinamas sparčiai kylančia ralio-kroso žvaigžde. Kokius lūkesčius pats sau esi išsikėlęs autosporte? – Mano lūkesčiai labai paprasti – niekada nenuleisti rankų ir kovoti dėl kiekvienos pozicijos. Visą laiką žiūrėti tik į priekį, o ne atgal! – Kas yra didžiausia tavo motyvacija ir pavyzdys? – Mane visuomet labai motyvuoja šeima, o ypač tėtis, kurio dėka ir pradėjau užsiiminėti automobilių sportu. O jeigu galvotumėme apie sportininkus tai lygiuojuosi į lenktynininką Mattiasą Ekstromą. – Kaip vertini savo praėjusį sezoną ir ko tikiesi naujajame? – Šis sezonas buvo tikrai labai geras, tokio net nesitikėjau. Neturėjau daug treniruočių kartais, o varžiausi su sportininkais, kurie turi kur kas geresnes sąlygas treniruotis, važiuoja kiekvieną dieną ir pan. Nepaisant to, rezultatas sezono gale tikrai džiugina, tokios pat emocijos apima pagalvojus ir apie ralio-krosą. Buvo ir nesėkmių, bet jų nesureikšminu, džiaugiuosi tuo, kas buvo sėkminga. Ateinančiame sezone planuoju ir toliau važiuoti tiek kartais, tiek ralio-krose, tikiuosi, kad abiejose šakose pavyks išlaikyti stabilų važiavimo greitį ir džiuginančius rezultatus.