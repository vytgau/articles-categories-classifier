Elektromobilių ir iš tinklo įkraunamų hibridinių automobilių pardavimas per du paskutinius vasaros mėnesius ir rugsėjį viršijo 287 tūkst. ribą. Remiantis organizacijos „Bloomberg New Energy Finance“ (BNEF) ataskaitoje pateiktais duomenimis, palyginti su tuo pačiu pernai metų laikotarpiu, minėtų transporto priemonių pardavimas išaugo 63 proc., be to, nemenkai – net 23 proc. – viršijo antrojo ketvirčio rezultatus. Daugiau nei pusė įvairiose pasaulio šalyse parduotų elektrifikuotų automobilių iškeliavo į Kiniją. Kaip rašoma svetainėje europe.autonews.com, dvigubai išaugusius elektra varomų automobilių rinkos poreikius šioje šalyje, be abejonės, lėmė jos vyriausybės pastangos pažaboti aplinkai žalingą taršą. Antra vieta regionų, kuriuose per trečiąjį ketvirti buvo parduota daugiausia elektromobilių, sąraše atitinka Europai. Čia buvo realizuoti 24 proc. elektromobilių gamintojų tiekiamos produkcijos. Kiek mažiau jos buvo įsigyta Šiaurės Amerikos šalyse. „Kinijos vyriausybė visomis išgalėmis skatina elektromobilių pardavimą, – konstatavo Aleksandra O'Donovan, viena iš ataskaitą parengusių transporto sektoriaus BNEF analitikių. – Viena iš tokios politikos priežasčių – aukštas užterštumo lygis šalies miestuose, o kita – Kinijos siekis pasiūlyti savų konkuruoti tarptautiniu mastu pajėgių šios rinkos dalyvių.“ Didėjančius Kinijos poreikius vienareikšmiškai remia vyriausybės iniciatyvos. „Dėl valstybinių subsidijų elektromobiliai gali tapti net 40 proc. pigesni už tradicines transporto priemones, kuriose sumontuoti vidaus degimo varikliai“, – sakė A. O'Donovan.