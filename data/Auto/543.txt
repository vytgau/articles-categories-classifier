Saugaus eismo komisijos posėdyje vicemeras Artūras Šulcas siūlė tokius ženklus įrengti bent jau prie trijų Klaipėdoje esančių viadukų. „Dėl fizikos dėsnių yra taip, kad ant viadukų ledas ir slidi danga atsiranda greičiau nei tiesiog gatvėje. Deja, vairuotojai šito dažnai neįvertina, todėl tokia informacija būtų labai naudinga. Kodėl siūlome kintamus ženklus? Todėl, kad prie įprastų ženklų akis yra pripratusi ir dažnai vairuotojai jų nepastebi“, – sakė A. Šulcas. Jis rekomendavo Klaipėdos miesto savivaldybės administracijai išnagrinėti vietas, kur tokius ženklus būtų tikslingiausia įrengti. „Puiki idėja. Siūlyčiau apsvarstyti dar vieną priemonę – ant viadukų esančias eismo juostas atskirti kokia nors fizine kliūtimi, kad slysdami automobiliai neišvažiuotų į priešpriešinę eismo juostą“, – antrino VšĮ „Klaipėdos keleivinis transportas“ direktorius Gintaras Neniškis. Saugaus eismo komisija tokiems siūlymams pritarė ir žadėjo rekomenduoti Savivaldybei atlikti išsamią analizę ir ieškoti priemonių, kurios mažintų avaringumą mieste. „Gal tų priemonių yra dar daugiau“, – svarstė minėtos komisijos pirmininkas Olegas Mariničius. A. Šulcas svarstė, kad įtraukus šią priemonę į strateginius veiklos planus, per metus būtų galima padaryti ką nors apčiuopiamo.