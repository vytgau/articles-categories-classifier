Lietuvos plento žiedo čempionato organizatoriai „Navas racing club“ motociklų sporto entuziastams organizuoja ne tik galimybę rinkti taškus ir siekti sezono geriausiojo titulo, bet ir saugiai treniruotis uždaroje trasoje tų pačių renginių metu: taip dalyviai ne tik mokosi lenktynių disciplinos, bet ir puikiai praleidžia laiką. Nors šeštadienį nuo pat ryto švietė saulė, 10 minučių paankstintas „Pretendent“ lenktynių startas išgelbėjo čempionato etapą: vos kirtus finišo liniją po 8 lenktynių ratų, dangus prapliupo stipriu lietumi. Tiesa, taip dienos pabaigoje subjuręs iki tol buvęs puikus oras nuotaikų negadino: nuo ryto ratus trasoje sukę motociklizmo entuziastai jau galėjo džiaugtis pademonstruotu puikiu lenktynių tempu, o „Pretendent“ C600 ir C1000 įskaitų dalyviai džiugiai dalinosi taures ir dovanas. Tarp 24 startui besirikiuojančių dalyvių, pirmas tris pozicijas kvalifikacijos metu užsitikrino C1000 klasės lyderiai: kaip ir taškų suvestinėje, „pole“ pozicija lenktynėse džiaugėsi Raimundas Skaisgiris („Roadhogs Motors“ komanda), šalia jo – Tomas Saltonas ir jo atstovaujamos komandos „Kėdainių motocentras“ draugas Alvydas Sereika.  Pačios lenktynės buvo tikrai įdomios: nors greitai besiniaukiantis dangus ir sėjo paniką, adrenalino ir kovų trasoje netrūko. R. Skaisgiris, prieš varžybas net ir nespėjęs tinkamai prisipūsti motociklo padangų, užsitikrino pirmąją vietą, pademonstravęs 1.15,837 minutės rato trasoje įveikimo laiką. Antrasis toje pačioje C1000 įskaitoje buvo kol kas ketvirtąja vieta čempionato taškų suvestinėje besidžiaugęs Valdemaras Klysevskij: jo greičiausiai įveiktas ratas varžybų metu buvo geresnis nei lyderio: 1.15,178 minutės. Šis sportininkas iki paskutiniojo rato įnirtingai kovojo su trečioje vietoje likusiu T. Saltonu. C600 įskaitoje pirmąja vieta džiaugėsi bendroje čempionato suvestinėje po pirmojo etapo buvęs trečiasis Egidijus Jankauskas: jo greičiausias ratas „Nemuno žiede“ varžybų metu buvo 1.18,494 minutės. Antrasis šiame etape finišą kirto Arvydas Valaitis („Roadhogs Motors“ komanda), iki šiol čempionato suvestinėje užėmęs pirmąją vietą. Trečioji podiumo vieta teko Donatui Budreikai, atstovaujančiam „Moto20“ komandą. Ne tokios sėkmingos varžybos buvo jau antrame lenktynių rate iš trasos išslydusiam Ričardui Alioniui („Navas Racing club“ komanda) – jis dėl taškų toliau kovoti nebegalėjo. Kaip ir pirmojo etapo metu, taip ir šį kartą organizatoriai įsteigė ir moterų taurę. Čia pirmąja vieta džiaugėsi puikų rezultatą pademonstravusi ir daugeliui vyrų „į kaulus įkrėtusi“ Greta Paškevičienė („Navas racing club“ komanda): jos greičiausias ratas varžybų metu buvo įveiktas vos per 1.19,521 minutės. Trečiasis Lietuvos čempionato etapas, tiek „Pretendent“, tiek ir kitų įskaitų, vyks liepos 6 dieną Poznanėje, Lenkijoje. Tačiau, iki tol nuobodžiauti nebus kada: jau birželio 20 (šiandien) ir 29 dienomis motociklininkai kviečiami pasidžiaugti geru oru Kačerginės „Nemuno žiedo“ trasoje, taip prasimankštindami ir pasitreniruodami čempionato etapui Lenkijoje. Kaip ir visada, organizatoriai nelieka abejingi saugumui: į trasą bus leidžiami tik tinkamai „apsiginklavę“ ekipiruote motociklininkai. Mažiau pasitikinčius savo jėgomis, liepos 15 dieną organizatoriai kvies į nemokamą renginį vairavimo įgūdžiams tobulinti. Kaip ir daug susidomėjusių sulaukęs socialinė iniciatyva balandžio pabaigoje, taip ir liepos 15 dienos pamokos Kačerginėje ne tik leis motociklistams trasoje saugiai palakstyti nemokamai, bet ir suteiks galimybę išgirsti teorines pamokas ir mokytis trajektorijas iš šio sporto profesionalų. Daugiau apie čempionato taškus ir vykstančius renginius – organizatorių interneto svetainėje www.nrc.lt.