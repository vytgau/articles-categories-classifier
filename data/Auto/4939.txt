Pavyzdžiui, dirbtinis intelektas „Watson“ bus pajėgus per automobilio multimedinę sistemą arba išmanųjį telefoną priminti iš darbo einančiam tėvui, kad jis turi užsukti į parduotuvę mišinuko vaikui, ar rekomenduoti geriausius restoranus vairuotojui, pirmą kartą besilankančiam kitame mieste, rašo motor.ru. Be to, „OnStar“ ir „Watson“ galės ieškoti patogesnių ir pigesnių stovėjimo aikštelių, suteiks galimybę apmokėti pirkinius neišlipant iš automobilio ir privažiuoti atsiimti prekių tinkamiausiu metu, degalinėje atsiskaityti neišlipant iš automobilio. Šio projekto partneriais jau tapo degalų įmonė „ExxonMobil“, apmokėjimų sistema „MasterCard“ ir automobilių stovėjimo aikštelių enciklopedija „Parkopedia“. „OnStar“ sistema su dirbtiniu intelektu, sukurtu IBM, bus įkelta į „General Motors“ automobilius 2017 m. Atnaujinta sistema bus pavadinta „OnStar Go“. „General Motors“ savo automobiliuose montuoja palydovinę sistemą „OnStar“ jau dvidešimt metų. Iš pradžių ji naudota vien tik kaip kritinio informavimo sistema. Vėliau koncernas sistemą patobulino ją aprūpindamas daugybe papildomų funkcijų. Pavyzdžiui, 2016 m. į rinką paleista sistema „Proactive Alerts“, analizuojanti automobilio būklę ir pranešanti vairuotojui apie galimus gedimus ateityje.