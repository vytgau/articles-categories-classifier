„Renginys jau pirmaisiais metais susilaukė nemenko slalomo mėgėjų susidomėjimo, o dar labiau aktyvūs jie buvo pernai, – sako maratonines automobilių lenktynes didžiausiame šalies vasaros kurorte rengiančios VšĮ „Promo Events“ direktorius Darius Jonušis. – Todėl to, kas pasiteisina ir ką pamėgsta žiūrovai, atsisakyti neketiname, o stengiamės plėtoti dar labiau.“ Tad ir šiemet, vos nutilus lenktynių atidarymo paradui Vytauto gatvėje, motorų gausmas persikels į specialią trasą šalia Klaipėdos posūkio, kur vieni pirmųjų liepos 20 d., 13 val., savo batalijas pradės „Hankook Juta slalomo“ dalyviai – automobilių sporto mėgėjai, tarp jų – ir atvykę pažiūrėti 1006 km lenktynių. Mėgėjų slalomo organizatoriai leidžia varžytis su bet kokiu automobiliu, o šią trasą įveikti bus galima tiek kartų, kiek dalyvis nori. Visi šių lenktynių dalyviai skirstomi į tris klases, sudarytas pagal vairuojamo automobilio pavaros tipą: varomi priekiniais, galiniais ar visais keturiais ratais. Moterys varžysis dar vienoje, atskiroje klasėje.  „Hankook Juta slalomo“ varžybos – vienos ilgiausiai truksiančių visame „ENEOS 1006 km lenktynių“ tvarkaraštyje. Mėgėjai šioje trasoje varžysis ir penktadienį, liepos 21 d. nuo 9 iki 17 val., ir tuo pačiu metu šeštadienį, liepos 22-ąją. „Hankook Juta slalomo“ nugalėtojų ir prizininkų laukia vertingi ir praktiški prizai, kuriuos įsteigė lenktynių ir šių varžybų organizatoriai. O laimėtojai ir prizininkai bus pagerbti tarsi maratoninių lenktynių nugalėtojai. Jų finišo belaukiant šeštadienį „Hankook Juta slalomo“ laureatai bus pakviesti į didžiąją sceną ir ten apdovanoti. Tačiau, kaip teigia D. Jonušis, tuo slalomo mėgėjams dovanos nesibaigia. Pirmą kartą maratoninių lenktynių istorijoje atskiros slalomo varžybos bus surengtos ir licencijuotiems sportininkams, slalomo meistrams ir besitaikantiems į šiuos titulus. „Tai bus greituminio slalomo lenktynės, kurios startuos penktadienį, liepos 21 d., 18 val. ir tęsis iki 21, o jei reikės, ir iki 22 val., – pasakoja greituminio slalomo lenktynes rengiančio Vilniaus „Sportinio vairavimo centro“ direktorius Andrejus Savčenko. – Manome, kad jos patiks ir sutrauks daugybę patyrusių, žiūrovams gerai žinomų slalomo meistrų.“ Pasak A. Savčenko, slalomo meistrai lenktyniaus dalyje „ENEOS 1006 km lenktynių“ trasos – dvejose tiesiosiose iškart po starto link vadinamojo Klaipėdos posūkio, o įveikę jį sportininkų automobiliai skries komandų garažų link. Varžyboms teisėjaus SVC ir „ENEOS 1006 km lenktynėse“ dirbantys teisėjai. Slalomo meistrų trasa – net 1,4 km ilgio, todėl nesunku įsivaizduoti, kokie greičiai čia bus išvystomi. Beje, visas lenktynių veiksmas rutuliosis tiesiai priešais tribūnas ir jose vietas užėmusiųjų akis, todėl stebėti meistrų slalomą bus ne tik įdomu, bet ir labai patrauklu. A.Savčenko nuomone, šiose varžybose nugalėtoją ir prizininkus lems ne sekundės, bet jos dalys.