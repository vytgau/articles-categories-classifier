Kaip rašoma pranešime žiniasklaidai, birželio 9 dieną, penktadienį, vykusiose treniruotėse netrūko veiksmo. Vairuotojai dažnai klydo važiuodami siaura futbolo stadione įrengta trasa. Jau pirmųjų važiavimų metu savo bolidą sudaužė ir iš varybų pasitraukė antrojo etapo nugalėtojas Pavelas Trela. Taip pat stipriai buvo apgadintas latvio Ivo Cirulio BMW, tačiau kaimyninės šalies atstovo mechanikai per naktį spėjo suremontuoti automobilį. Savo automobilį taip pat apgadino K. Kelpša, tačiau jisbuvo sutvarkytas ir Kęstutis galėjo dalyvauti kvalifikaciniuose važiavimuose. Penktadienį vykusioje kvalifikacijoje nugalėjo Piotras Wiecekas, surinkęs 92 taškus ir aplenkęs Jamesą Deane'ą bei Pawelą Borkowskį. Iš lietuvių geriausiai sekėsi B. Čirbai, užėmusiam penkioliktąją vietą, K. Kelpša liko 26-as. Top32 važiavimus sėkmingai įveikė abu lietuviai. Stabilumą demonstravęs Benediktas abiejuose surinkęs daugiau taškų nugalėjo Jakubą Stepieną, o Kęstutis įveikė Bartoszą Stolarskį. Top16 etape B. Čirba susitiko su pernai metų Europos „drifto“ čempionu J. Deane'u ir po atkaklios kovos turėjo pripažinti airio pranašumą. „Neveltui Jamesas yra pravardžiuojamas robotuku. Tai lenktyninkas važiuojantis beveik be klaidų ir nors abu mano važiavimai buvo geri, tačiau ne tokie geri kaip Europos čempiono. Yra kur tobulėti“, – pozityvumą įžvelgia Benediktas.  Gražiai važiavęs, tačiau du kartus neatleistinai suklydęs K. Kelpša Top16 etape pralaimėjo Adamui Zalewskiui iš Lenkijos. Trečiame etape triumfavęs D. Karkosikas finale nugalėjo Pawełą Borkowskį, trečia vieta atiteko P. Wiecekui, ketvirta – J. Deane'ui. Ketvirtasis „Drift Master GP“ etapas vyks liepos 7-8 dienomis Motoarena stadione, Torūnėje, Lenkijoje.