Kaip rašoma pranešime žiniasklaidai, kovo pradžioje „Bitė“ kartu su didžiausių miestų savivaldybėmis ir Lietuvos automobilių kelių direkcija pristatė išmanųjį sprendimą „Waze“. Sutelktinių duomenų (angl. crowd-sourcing) principu veikianti išmanioji navigacija realiu laiku rodo eismo sąlygas visuose keliuose. Vairuotojai patys praneša apie kliūtis: kur pastebėjo spūstį, eismo įvykį, rūką ar slidų kelią, taip pat duobes ar kitas kliūtis. Kasdien sostinės gatvėse sužymima apie 150 kliūčių Statistika rodo, kad vilniečiai kasdien per „Waze“ užfiksuoja apie 150 įvairių įvykių – duobių, ant važiuojamosios dalies besimėtančių pavojingų daiktų (medžių šakų, iškritusių krovinių, ir pan.) ar ne vietoje paliktų automobilių. Šią informaciją pradėjo naudoti ir sostinės gatves prižiūrinti bendrovė „Grinda“. „Sostinės gyventojai turi dar vieną patogų išmanųjį sprendimą, kuris ne tik leidžia jiems sparčiau pasiekti kelionės tašką, bet ir asmeniškai prisidėti prie geresnių eismo sąlygų mieste. Efektyvesnis „Grindos“ darbas – tik vienas iš sėkmingų pavyzdžių, kaip galima panaudoti išmanius sprendimus“, – sako Remigijus Šimašius, Vilniaus miesto meras. Vilniaus miesto savivaldybė Lietuvoje tapo pirmąja, pradėjusia bendradarbiauti su „Waze“ ir naudoti miestiečių reikmėms išmaniojo sprendimo galimybes. Pažymėtas duobes sutvarkys per keletą dienų Kaip teigia „Grindos“ direktorius Kęstutis Vaicekiūtis, pavasarį gatvėse atsiveria nemažai duobių, o eismo intensyvumas smarkiai išauga, todėl vairuotojams itin svarbu, kad keliauti būtų saugu ir patogu. „Atsižvelgdami į kasdien gaunamus duomenis apie pažymėtas duobes ar kitas kliūtis, atitinkamai planuojame remonto darbus. Pirmiausia tvarkome intensyviausiu eismu pasižyminčias gatves ir tuos kelių ruožus, apie kuriuos praneša daugiausia eismo dalyvių“, – sakė K. Vaicekiūtis. „Grindos“ vadovo teigimu, užfiksuotas duobes įmonės darbuotojai sutvarkys per 3-5 dienas. „Išmanūs sprendimai gali padėti ne tik kiekvienam vairuotojui individualiai, bet ir visiems miesto gyventojams. Kviečiame vilniečius aktyviai žymėti keliuose pastebėtas duobes ir taip padėti kelius prižiūrinčiai įmonei kuo tiksliau ir operatyviau sutvarkyti gatves“, – sako Arūnas Mickevičius, bendrovės „Bitė Lietuva“ rinkodaros vadovas. „Waze“ duomenis savo veikloje jau naudoja Lietuvos automobilių kelių direkcija, Vilniaus miesto savivaldybė, o artimiausiu metu tai planuoja daryti Kauno bei Klaipėdos miestų savivaldybės. Prie nemokamos partnerystės programos gali prisijungti bet kuri kita šalies savivaldybė. Išmanioji navigacija „Waze“ yra nemokama ir veikia visuose išmaniuose įrenginiuose. Vairuotojai programėlėje gali užfiksuoti keliuose pastebėtas kliūtis itin saugiai vos keliais paspaudimais. „Waze“ visą gautą informaciją įvertina ir pasiūlo optimaliausią kelionės maršrutą. Išmaniosios navigacijos kūrėjų skaičiavimais, kasdien kiekvienam vairuotojui ji padeda kelionėse sutaupyti vidutiniškai 5 minutes. Tęsdama ilgametę tradiciją pirmiausia leisti vartotojams išbandyti išmanųjį sprendimą nesirūpinant sunaudotais megabaitais, „Bitė“ visiems klientams iki šių metų rugsėjo pirmosios leis naudotis „Waze“ neskaičiuodama interneto duomenų.