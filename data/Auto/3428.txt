Labiausiai kelionių liga kamuoja vaikus bei paauglius, mat jie sėdi salono gale ir palenkę žemyn galvas dažniausiai žaidžia kompiuterinius žaidimus bei žiūri filmus. „Ford“ ekspertų atlikto tyrimo rezultatai parodė, kad keleiviai, kurie važiuojant spokso į ekraną, pykinimo simptomus pajaučia praėjus vos 10 minučių nuo kelionės pradžios. Visi tyrime dalyvavę savanoriai buvo suaugusieji. „Vaikams pasireiškę pykinimo simptomai šeimos kelionę švenčių metu gali paversti košmaru. Tik įsivaizduokite mamą ir tėtį nervingai besidairančius į vaikus per savo petį, būgštaujant, kad ko nors blogiau neatsitiktų. Keleivių komfortas yra tai, į ką kreipiame dėmesį, kurdami ateities automobilius. Norime padaryti viską, kas įmanoma, kad būtų išvengta nemalonių potyrių kelyje“, – sakė Eike Schmidtas, Vokietijoje, Acheno mieste įsikūrusio „Ford“ Tyrimų ir inovacijų centro ekspertas. Žiovulys bei prakaitavimas yra pykinimą pranešantys ženklai. Juos sukelia neatitikimas tarp signalų, kuriuos smegenys gauna iš regos, bei ausyse esančių pusiausvyros organų. Kūdikiai kelionių liga neserga. Nemalonūs simptomai pradeda kamuoti vaikus, vos tik išmokus vaikščioti. Pastebėta, kad ši liga kamuoja ir gyvūnus. „Pykinimas kelionėje yra sudėtinga problema. Tai natūrali organizmo reakcija į nenatūralų stimulą ir to išgydyti mes negalime.Tačiau galime ieškoti būdų simptomams palengvinti“, – kalbėjo prof. dr. Jelte Bosas iš Nyderlanduose įsikūrusios nepriklausomos tyrimų organizacijos. Prof. J. Bosas tiesiogiai dirba su technologijomis, matuojančiomis pykinimo priežastis. Atliekant tyrimą buvo pastebėta, kad ekranus automobiliuose sumontavus kiek įmanoma aukščiau, taip, kad kelias būtų matomas iš abiejų pusių, tiriamuosius pykino mažiau. Tolimesni „Ford“ eksperimentai ieškos alternatyvių būdų, kaip kelionę būtų galima rodyti automobilio salone, kad į kompiuterio ekraną spoksantys ir aplink save nieko nepastebintys keleiviai būtų įspėti apie vingiuotus kelius ar kalvas. „Dauguma suaugusių, manančių, jog jų vaikas turi problemų, turėtų pagalvoti, kad galbūt problema yra jų pačių vairavimo stiliuje. Pastebėta, kad, pakeitus vairavimo būdą ir pradėjus važiuoti lėčiau, ramiau, pykinimo jausmas sumažėja. Be to – sumažėja ir kuro sąnaudos“, – pridūrė prof. J. Bosas. Štai keli profesoriaus J. Boso patarimai, kurie gali palengvinti kelionę: 1. Sėdėkite galinės sėdynės viduryje, kad matytumėte kelią iš abiejų pusių. 2. Važiuokite sklandžiai ir, jei įmanoma, venkite staigaus stabdymo, šiurkštaus pajudėjimo į priekį, kratymo. 3. Prablaškykite tuos, kuriems tapo negera – galite tiesiog padainuoti. 4. Gerkite gazuotų gėrimų, valgykite imbierinius sausainius, venkite kavos. 5. Naudokite pagalvę ar galvos laikiklį, kad galva išliktų stabilioje padėtyje. 6. Stebėkite, kad salone visos kelionės metu būtų gaivus oras.