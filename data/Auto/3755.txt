Nors Ženevos automobilių paroda akredituotiems žurnalistams prasideda tik antradienį, pirmadienį „Palexpo“ centre lankiausi du kartus. Dieną čia buvo skelbiamas 2017 Metų automobilis, o 20 val. prasidėjo „Volkswagen“ grupės išankstinė modelių prezentacija – tradicinis kasmetinis renginys Ženevos parodos išvakarėse, kur galima pirmiesiems išvysti naujausius „Bugatti“, „Lamborghini“, „Bentley“, „Porsche“, „Audi“ ir „Volkswagen“ automobilius, taip pat ir unikalius „Italdesign“ superautomobilius. Žinoma, neabejotinai aktualiausia naujiena – naujasis „Volkswagen Arteon“ – didelis ketverių durelių kupė, kuris pakeis „Passat CC“ modelį ir turi ambicijų konkuruoti aukštesniame, „Premium“ automobilių segmente su tokiais modeliais kaip 4 serijos BMW „Gran Coupe“.  Nors tokios ambicijos pradžioje vertė šypsotis, bet gyvai pamačius gamybai parengtą modelį, skeptiškumas pradėjo dingti – išties įspūdingai atrodantis „Gran Turismo“ klasės modelis, todėl bene vienas keisčiausiai čia atrodančių dalykų – „Volkswagen“ ženklas priekinėse grotelėse. Pasižiūrėkite į renginyje darytas šio automobilio nuotraukas – jo aštrios briaunos lyg atkartoja greta stovėjusio vienetinio „Italdesign“ superautomobilio bruožus – nedaug trūksta iki minties, kad „Arteon“ giminingas su sportišku „Italdesign“ kupė, o ne klasikiniu „Passat“ modeliu. Bet giminingumas su pastaruoju turi ir privalumų – taip, automobilio salonas, nors pagamintas naudojant kokybiškiausias vokiečių gamintojo gamoje medžiagas, visgi nedaug skiriasi nuo įprasto „Passat“. Kuris, pripažinkime, stovėdamas viena koja „Premium“ segmente, tikrai nėra prastas. Be to, čia tikrai daug vietos ant dviejų galinių sėdynių, nors ir tenka sėdėti gana žemai – įpareigoja sportiško silueto automobilio žanras. Bet keleiviams skųstis tikrai nereikės – vietos kojoms daugiau nei užtektinai. „Arteon“ ratų bazė siekia 2841 mm. O dar daugiau praktiškumo suteikia ir kartu su galiniu stiklu atsidarantis bagažinės dangtis – nulenkus galines sėdynes čia tilps daugiau kaip 1500 litrų, o standartiškai - 563 l, ir tai tikrai daug šios klasės automobiliams. Šiame modelyje bus montuojami šeši benzininiai bei dyzeliniai varikliai (nuo 150 iki 280 AG), gausybė vairuotojo pagalbininkų bei elektroninių saugumo sistemų, multimedija „Discover Pro“ su 9,2 colio stikliniu ekranu ir valdymu gestais. Žinoma, kainuosiantis nuo 35 tūkst. eurų modelis tikrai nebus bestseleris – tokiu būti jis ir nepretenduoja, bet tikrai pagyvins miesto gatves. Taigi, net ir „Volkswagen“ moka pagaminti ne tik praktiškus, bet ir efektingai atrodančius automobilius. Kartu su „Arteon“ buvo pristatytas ir septynių vietų „Volkswagen Tiguan Allspace“. Už įprastą modelį šis turi 109 mm didesnį atstumą tarp ašių, taip pat jis yra ilgesnis 215 mm – pravers tiems, kuriems iki šiol Europoje siūlyta penkiavietė šio modelio versija buvo per maža. „Audi“ „saldainiukas“ – naujas „RS3 Sportback“ modelis, kurio 2,5 l penkių cilindrų turbovariklis pasiekia 395 AG ir 480 Nm, iki 100 km/val. leisdamas įsibėgėti vos per 4,1 sekundes. „Porsche“ stende – „Panamera Sport Turismo“ su šiek tiek (25 l) talpesne bagažine, bet atrodantis visiškai kitaip nei sedanas. Taip pat net 671 AG pasiekiantis „Panamera Turbo S E­Hybrid“ ir atnaujintas ekstremalus „Porsche 911 GT3“. Ir, žinoma, du efektingiausi „Volkswagen“ grupės atstovai, reprezentuojantys visiškai priešingus automobilizmo raidos polius. Viename ašigalyje – itin efektingas „Italdesign“ superautomobilis „Zerouno“, kurių bus pagaminta vos 5 vienetai, ir kurių visi jau turi savo šeimininką, o pigiausias kainuoja nei daug nei mažai – 1 mln. eurų. Atmosferinis 5,2 l V10 variklis, pasiekiantis įspūdingas 610 AG, iki 100 km/val. leidžia įsibėgėti vos per 3,2 sekundes (sumontuota visų varančiųjų ratų pavara) ir pasiekti maksimalų 330 km/val. greitį. O itin mažą aerodinaminį pasipriešinimą turinčio automobilio kėbulas (4847 mm ilgis, 1970 mm plotis ir vos 1200 mm aukštis) atrodo ne tik efektingai, bet ir yra pagamintas iš itin lengvo, bet tvirto anglies pluošto. O kitame poliuse – simpatiškas miesto miniatiūrinis autobusiukas, tiesa, kol kas dar tik koncepcinis „Sedric“ (Self-driving car). Gamintojas jį pristato kaip autonominį „pervežėją“, kuriuo mieste galima bus dalintis, jis pats autonomiškai atvyks į jums patogią vietą ir nuveš, ten kur reikia – automobilis valdomas balsu. Tai – pirmasis „Volkswagen“ autonominis automobilis, naudojant kurio platformą bus sukurtą ir daugiau modelių. Tad matant, kaip sparčiai progresuoja autonominiai automobiliai, kažkaip nebetenka abejoti, kad ta ateitis kažkur netoli. O kaip galvojate jūs?