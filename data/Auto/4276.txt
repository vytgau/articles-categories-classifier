Lietuvių komanda aštuntą etapą užbaigė 21-oje vietoje. „Velnias, niekaip nepavyksta įlįsti į dvidešimtuką, – po finišo kalbėdamas su DELFI, juokavo A. Juknevičius. – Bet buvo geras ralinis greičio ruožas. Viską atlaikėme, automobilio nedaužėme, klaidų nedarėme.“ Dėl liūties lietuviams teko gerokai mažinti važiavimo tempą. „Labai smarkiai lijo, todėl teko važiuoti saugiai“, – teigė šturmanas Darius Vaičiulis. „Patekome į labai didelę liūtį. Tokią, kad teko lėtinti, nes nieko nesimatė. Važiavome stabiliai savo tempu. Taip, kaip reikėjo važiuoti ketvirtą ir penktą dieną. Tada mes patys pridarėme klaidų, todėl taip ir išėjo. Bet va taip reikia laikyti tempą. Tada galime būti 15-ioliktuke. Drąsiai“, – teigė A. Juknevičius. „Nekelk sau kartelės“, – arklius bandė pristabdyti šturmanas. D. Vaičiulis DELFI teigė, kad navigacijos prasme etapas nebuvo sudėtingas. Tiesa, baimę sukėlė A. Juknevičiaus vairavimas. „Buvo tik 10 km kopų, per kurias reikėjo visada važiuoti tiesiai. Neaišku, kodėl buvo nukirsta dar 20 km kopų. Iš esmės tai nebuvo sudėtingas etapas, nebuvo jokių nesusipratimų. Viskas sklandžiai, aiškiai ir gerai. Man labiau buvo baisu, kai važiavome slidžiame kelyje – jau pats pradėjau stabdžio ir vairo ieškoti“, – juokėsi D. Vaičiulis. Trečiadienį vyksiantis devintasis etapas žadėjo būti tikras iššūkis sportininkams ir ypač šturmanams. 98 proc. trasos turėjo driektis bekele, anot organizatorių, būtent čia galėjo spręstis galutinių pozicijų likimas. Tačiau savo žodį ir vėl tarė gamta - devintąjį etapą organizatoriams teko atšaukti, tad trečiadienį komandos praleis kelyje, judėdamos apie tūkstantį kilometrų į Čilesitą.  