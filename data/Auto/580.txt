„Iki 2025 m. bus skirta vienaženklė milijardinė suma konstrukcijoms kurti“, – vokiečių leidiniams „Stuttgarter Zeitung“ ir „Stuttgarter Nachrichten“ teigė „Audi“ vykdomasis direktorius Rupertas Stadleris. „Jei abu veiktų savarankiškai, išlaidos būtų 30 proc. didesnės“, – patikino „Porsche“ vykdomasis direktorius Oliveris Blume, pridurdamas, kad „Porsche“ samdys 300 specialistų, o „Audi“ – 550, rašo „Autonews“. Nuo 2021 m. „Audi“ ir „Porsche“ įmonės pasitelkdamos šią jungtinę platformą į kelius ketina paleisti kelis modelius. Anot R. Stadlerio, „Audi“ turėtų pagaminti du sedanus Vokietijos Nekarsulmo mieste esančioje gamykloje ir du miesto visureigius Vokietijos Ingolštato mieste esančioje gamykloje. „Porsche“ vadovo O. Blume teigimu, jo vadovaujama bendrovė pirmąjį bendrąja konstrukcijų platforma paremtą modelį konstruos Vokietijos Leipcigo mieste, kur jau gaminamas miesto visureigis „Macan“. „Šiuo metu matau gerų perspektyvų Leipcige“, – patikino jis. Praėjusiais metais „Audi“ ir „Porsche“ pranešė apie bendrai kuriamą platformą „Premium Platform Electric“ (PPE), skirtą ateities elektromobiliams. Be to, „Volkswagen Group“ pateikė „Porsche“ užduotį sukurti platformą SPE, skirtą elektra varomiems sportiniams automobiliams ir superautomobiliams, kuri galėtų būti naudojama taip pat ir „Audi“ bei „Lamborghini“.