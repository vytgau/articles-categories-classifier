Panevėžiečiai piktinasi, kad autobusų maršrutų numeriai dažnai neapšviesti. Anot gyventojų, pernai dar buvo „įjungtos kažkokios lempelės“, kurios mažai ką apšvietė, o šiemet esą nelikę ir jų. „Šį rudenį autobusai važiuoja tamsūs. Maršrutų numerių visai nesimato. Toks jausmas, kad viskas palikta vairuotojų sprendimui – nori, įsisuka kokią silpną lemputę, nenori – važiuoja be apšvietimo“, – „Sekundei“ skundėsi senjora Veronika. Jos teigimu, viešuoju transportu naudojasi daug pagyvenusių žmonių, kuriems nepatogu kaskart pulti prie autobuso pažiūrėti numerio. Kartu tai problema ir jaunesniems. Girdi pirmą kartą Panevėžio autobusų parko generalinis direktorius Rimantas Petukauskas prisipažino apie tokią problemą girdintis pirmą kartą. Anksčiau skųstasi tik dėl 7-ojo maršruto autobusų, kad silpnaregiams, dažnai važiuojantiems šiuo maršrutu, sunku įžvelgti, koks autobusas atvažiuoja. Šio maršruto autobusams pritaikyti specialūs, iš toli matomi numeriai. Dėl kitų jokių skundų nesulaukta. Įmonės vadovo manymu, atvažiavus autobusui, maršruto numeris matosi – stotelės yra apšviestos. Vis dėlto, jei žmonėms nepatogu, pasak R. Petukausko, situaciją nesunku pakeisti. „Nemanau, kad tai didelė problema – sutvarkyti nesudėtinga: atvesti laidelį, pritaisyti lemputę. Pažiūrėsime, gal kai kur jos ir yra. Per savaitę, kitą padarysime“, – direktorius žada, kad netrukus gyventojams bus patogiau. Po kelerių metų pasikeis R. Petukausko teigimu, tai būtų taikoma seniems autobusams, nes naujieji jau iš gamyklos būna su švieslentėmis ir maršrutų numeriai puikiausiai matomi iš tolo. Tiesa, tokių autobusų mieste tik trečdalis. O sumontuoti švieslentes ant senų transporto priemonių neapsimoka finansiškai – jos kainuoja kelis tūkstančius eurų. „Nauji iš gamyklos, pirkti už europinius pinigus, jau būna su švieslentėmis. Dabar į 15–20 metų senumo autobusą dėti švieslentę neapsimoka. Ką paskui daryti su jomis? Europiniai pinigai bus, palaipsniui vyks parko atnaujinimas. Maždaug po 5–10 metų mieste visi autobusai važinės su švieslentėmis ir bėda išsispręs“, – aiškino direktorius. Dalis žmonių pageidautų ir ryškesnės šviesos autobuso salone, tačiau tai – neįmanoma. Pasak R. Petukausko, autobusuose yra du šviesos režimai. Vienas taikomas važiuojant ir tuomet šviesos nebūna ryškios, tačiau nėra tamsu, o kitas – sustojus, kai lempos šviečia ryškiai. Jo teigimu, Kelių eismo taisyklės reikalauja, kad autobusui važiuojant turi būti įjungtas budėjimo režimas. „Žmonės gal nori, kad būtų šviesu, bet jie nepagalvoja, kad vairuotojas negalės važiuoti, jeigu salonas kaip Las Vegasas žibės“, – pabrėžė Autobusų parko vadovas.