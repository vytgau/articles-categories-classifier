Kaip informuoja organizatoriai, jas nuo pat debiutinių, jau radusių savo vietą šalies automobilių sporto istorijoje, remia ir visokeriopai skatina pagrindinis renginio partneris – UAB „Energijos tiekimas“ – vienintelis sertifikuotos žalios elektros energijos, pagamintos Lietuvoje iš atsinaujinančių išteklių, tiekėjas, šį projektą vertinantis kaip didžiausią galimybę analizuoti bei geriau pažinti elektromobilių plėtros mastus ir su jais susijusio verslo augimo galimybes. Ne tik „Energijos tiekimo“, bet ir kitų organizacijų, besirūpinančių ateities transporto plėtra šalyje, specialistai pastebėjo, jog tradicinės elektromobilių lenktynės, kurias iniciavo ir rengia VšĮ „Autoeventus“, ne tik prigijo ir pasiteisino, bet ir ne menka dalimi įtakojo spartesnę elektromobilių bei visos su jais susijusios infrastruktūros plėtrą. Sveikindamas renginio dalyvius ir organizatorius UAB „Lietuvos energija“ valdybos pirmininkas ir generalinis direktorius Dalius Misiūnas pastebėjo, jog paspartinus elektromobilių infrastruktūrą bei išplėtojus greitojo įkrovimo stotelių tinklą, miestų gatvėse bei užmiesčio keliuose elektromobilių daugės dar sparčiau. „Tai ateities transportas, ir aš džiaugiuosi, kad šią aksiomą supranta vis daugiau norinčiųjų keliauti automobiliais“, – sakė D. Misiūnas.  Sostinės meras Remigijus Šimašius, kviesdamas prie starto linijos Tauragės rajono savivaldybės ekipažą, kuriam burtai lėmė pirmajam pradėti varžybas, priminė, jog šiuo metu vien Vilniaus gatvėmis važinėja beveik 250 elektromobilių arba dvigubai daugiau, nei jų riedėjo visos Lietuvos keliais 2015 metais, kai surengtos pirmosios šios unikalios lenktynės. Spartesnę elektromobilių plėtrą liudija ir trečiųjų lenktynių dalyvių sąrašas. Jei abejose pirmosiose rungėsi po 10 ekipažų, tai penktadienį prie starto linijos išsirikiavo 16. Tiksliau, 14 ekipažų, pasiryžusių lenktynių finišą Palangoje pasiekti elektromobiliais, vienas – sklandytuvu, o dar vienas – dviračiu. Be garso riedančių elektromobilių vairuotojams iššūkį šįkart metė sklandytojas Algirdas Šimoliūnas ir vienas tituluočiausių šalies dviratininkų Tomas Vaitkus. Sklandytojas kartu su kitais renginio dalyviais elektromobiliu startavo iš Europos aikštės ir važiuoja iki Paluknio aerodromo, iš kurio sklandytuvu pasieks Klaipėdą, o iš uostamiesčio vėl sės į elektromobilį ir skubės į lenktynių finišą Palangoje. Dviratininkas iš starto vietos elektriniu dviračiu pasieks geležinkelio stotį, kur kartu su savo technika įsitaisys traukinyje Vilnius-Klaipėda ir kiek mažiau nei po keturių valandų išlips Kretingos geležinkelio stotyje. Iš ten T. Vaitkus vėl dviračiu skries į Palangą. Prieš startą buvo manančių, kad jėgos nelygios, o šie du kiek netikėti, tačiau nepažeidžiantys jokių specifinių lenktynių reglamento reikalavimų, dalyviai praturtins renginį ir įneš netikėtos intrigos, puošiančios bet kokias varžybas. Tačiau įsigilinę į sklandytojo ir dviratininko galimybių ir taktikos specifiką nebedrįso tvirtinti ir rimtai suabejojo, ar sparnuotas lenktynių dalyvis ir pasikinkęs dviratę transporto priemonę įgys pranašumą ir finišo liniją kirs anksčiau. Atidesni dar prieš lenktynes atkreipė dėmesį, jog šiemet varžovai – itin pajėgūs, o kuriam iš jų skaisčiau švies pajūrio saulė, nuspėti kaip reta sunku. Niekas nesiginčijo tik dėl vieno – tokie autoritetai papuoštų bet kokias lenktynes. Išgirdęs apie Lietuvoje rengiamas ir didelio dėmesio susilaukusias elektromobilių lenktynes jose panoro dalyvauti ir profesionalus lenktynininkas, devynis kartus Lenkijos čempionas Maciejus Marcinkiewiczius. Po pasaulio ralio čempionato etapo varžybų Monte Karle elektromobilių lenktynės bus pirmasis startas ralio ir žiedinių lenktynių meistrui Deividui Jociui, kuriam varžybose padės pirmųjų lenktynių nugalėtojas, įmonės „KIA Auto“ vadovas Gintaras Kaukėnas. „Galima tik džiaugtis prie starto linijos matant tokius meistrus, kurių sąrašas – toli gražu ne pilnas. Tačiau tvirtinti, jog būtent favoritai laimės trečiąsias lenktynes – irgi pernelyg drąsu, – sakė vienas renginio organizatorių, VšĮ „Autoeventus“ direktorius Darius Grinbergas. – Visų ryžtas siekti tik pergalės tapo išskirtiniu, bene patraukliausiu šių lenktynių bruožu, o kiekvieno ekipažo orientyras – 4 val. 49 minutės. Tai lenktynių rekordas, kurį pernai su „Nissan Leaf“ pasiekė varžybų nugalėtojai Saulius Girdauskas su Egidijumi Skrodeniu ir kuris, manau, šiandien vakare kris“. Į elektromobilių trečiųjų lenktynių startą susirinkę žiūrovai itin atidžiai žvelgė į naujausius, tik neseniai šalyje debiutavusius keturračius „Hyundai Ioniq“, „Vokswagen E-Golf“, „Stilo Abarth elektric“, „BMW i3“ ir kitus, tačiau daugiausia – net septyni ekipažai pasirinko laiko jau išbandytą ir patikrintą „Nissan Leaf“. „Ir neatsitiktinai. „Nissan“ kompanija – pasaulinė elektromobilių lyderė nuo 2010 metų. Jos tikslas įkvėpti žmones mažais žingsneliais žengti švaresnių ir saugesnių miestų link, kuriuose mažėja tarša ir daugiau galvojama apie ekologiją ir mūsų vaikų ateitį“, – prieš startą kalbėjo „Nissan Nordic Europe“ komunikacijos vadovas Baltijos šalims Mindaugas Plukys. „Nissan European“ atlikto tyrimo duomenimis apie tūkstantmečio kartos atstovų požiūrį į elektrines ir hibridines transporto priemones, daugiau nei trys ketvirtadaliai tūkstantmečio kartos atstovų, norinčių gyventi kokybiškiau, ekologiško automobilio vairavimą laiko geriausiu sprendimu. Todėl elektromobilių maratono dalyvių skaičiaus didėjimas, pasak M. Plukio, ne tik įrodo šios transporto priemonės populiarėjimą Lietuvoje, bet ir padeda skatinti kitus vairuotojus keisti mąstyseną bei padrąsina rinktis elektrinę transporto priemonę.