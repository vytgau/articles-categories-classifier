Senamiesčio Didžioji gatvė jau veik nuo neatmenamų laikų yra skirta tik pėstiesiems ir eismas joje draudžiamas, tačiau štai balandžio 5-osios popietę šioje gatvėje priešais UAB „Kėdainių butai“, rikiavosi net keli vairuotojų palikti automobiliai, kurie niekaip kitaip į šią gatvę negalėjo įvažiuoti kaip tik pro eismą draudžiančius ženklus. Kėdainių rajono savivaldybės Teisės ir viešosios tvarkos skyrius pastaruoju metu garsėja kaip uoliai siuntinėjantis pranešimus vairuotojams apie pažeidžiamus kelio ženklus Kėdainių senamiestyje, tad akylam redakcijos fotografui užfiksavus neleistinoje vietoje stovinčius automobilius, kreipėmės į šį skyrių, prašydami išaiškinti, ar vairuotojai padarė kelių eismo taisyklių pažeidimą. „Jūsų atsiųstoje nuotraukoje matomų automobilių vairuotojai formaliai pažeidė Kelių eismo taisykles ir padarė administracinį nusižengimą, numatytą LR ANK 417 str. 1 d., jiems grėstų bauda nuo 30 iki 90 eurų. Galbūt jie turėjo suderintą su policija leidimą, konkrečią dieną ir konkrečiu laiku ten stovėti, todėl, ar Jūsų atsiųstoje nuotraukoje matomų automobilių vairuotojai iš tiesų padarė administracinį nusižengimą, nedrįsčiau dabar vertinti neatlikus tyrimo“. Tokį paaiškinimą gavome iš Kėdainių rajono savivaldybės administracijos Teisės ir viešosios tvarkos skyriaus vyriausiojo specialisto Rimanto Boreišos. Tačiau kas ir kam gali išduoti leidimus, siekiantiems nepaisyti kelio ženklų, taip ir lieka neaišku, nes apie tai pasiteiravus Kėdainių rajono policijos komisariato Kelių policijos poskyryje, paaiškėjo, kad... policijoje niekas neišdavinėja jokių leidimų... „Mano manymu, tai bus pažeidimas, nes pagal kelio ženklą „Sustoti ir stovėti draudžiama“ Didžiojoje gatvėje galima stovėti tik automobiliams, pažymėtiems skiriamuoju ženklu „Neįgalus“. Aišku, svarbu pamatyti, apie kokį kelio ženklą konkrečiai kalbame, tik pabrėžiu, kad policija neišduoda jokių leidimų“, - „Rinkos aikštei“ sakė Kelių policijos poskyrio specialistė Skaistė Gerdžiuvienė.