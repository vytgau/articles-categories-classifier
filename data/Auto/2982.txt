Itin daug nepatogumų keliančioje Mičigano statybų zonoje netrukus bus atidarytas vienas iš pirmųjų šalyje prieigą prie interneto turinčių greitkelių. Kaip rašo autoblog.com, Mičigano transporto departamentas kartu su įmone 3M iniciavo transporto priemonių sąsajos su infrastruktūra (V2I) diegimo projektą. Jis vykdomas Ouklando apygarda einančio greitkelio I-75 4,8 km ilgio ruože. Projekto tikslas – padidinti prieigą prie interneto turinčių ir autonomiškų transporto priemonių saugumą, taip pat praplėsti jų eksploatavimo galimybes. Numatyta greitkelio I-75 modernizavimo projekto trukmė – keturi mėnesiai. Modernizuotas kelio ruožas bus naudojamas kaip bandomoji atkarpa, skirta naujoms transporto priemonių technologijoms testuoti. Pakelėje esantys specialūs nedidelės aprėpties ryšio įrenginiai teiks naudingą informaciją į prieigą prie interneto turinčias, kitaip sakant, susietąsias transporto priemones. Inovatyvūs kelio juostų žymenys ir išmanieji šviesą atspindintys ženklai ne tik lengviau pastebimi, bet ir greičiau užfiksuojami automobiliuose sumontuotų jutiklių, todėl gerokai padidėja tiek robotų, tiek žmonių valdomų transporto priemonių saugumas. „Tobulėjančios technologijos keičia ne tik buitį, bet ir vairavimo stilių – sako transporto skyriaus direktorius Kirkas T. Steudle‘as. – Mičigane pradėta pažangaus judumo skatinimo iniciatyva rodo, kad bendradarbiaujant su įmone 3M vykdomas projektas gali padėti įgyvendinti susietųjų kelių ir autonomiško vairavimo idėjas.“ Susietąsias transporto priemones ir V2X technologijas jau ėmė kurti ne vienas transporto sektoriaus dalyvis, įskaitant ir automobilių gamintojus. Pavyzdžiui, bendrovė „Audi“, jau testuoja naują šviesoforo informacijos sistemą, nurodančią automobiliui, kada įsižiebs žalias šviesoforo signalas. O štai įmonė „Cadillac“ 2017 metų CT6 modelį ketina papildyti transporto priemonių tarpusavio ryšio sistema, teikiančia informaciją apie kitų automobilių buvimo vietą ir padedančia išvengti pavojingų situacijų.