Per keturiolika etapų sportininkai iš viso įveiks apie 9000 kilometrų, iš kurių beveik pusė bus įskaitiniai greičio ruožai. Pirmieji šeštadienį pajudėjo motociklininkai, tarp kurių ir lietuvis Balys Bardauskas, jo numeris 98-as. Varžybose šiemet dalyvauja 142 motociklininkai. Automobiliai startavo 17.30 val. Lietuvos laiku. Automobilių įskaitoje (105 dalyviai) šių metų Dakaro ralyje Lietuvai atstovauja Antanas Juknevičius ir Darius Vaičiulis („Toyota Hilux“, 321 nr.), Benediktas Vanagas ir Sebastianas Rozwadowskis („Toyota Hilux“, 323 nr.) bei Vaidotas Žala ir Saulius Jurgelėnas („Toyota Hilux“, 349 nr.). Balys Bardauskas iš karto po starto podiumu trumpam sustojo prie „Perkūnas Team“ komandos ir pasidalino pirmaisiais įspūdžiais. „Nuotaikos geros. Kitiems sportininkams neužsikūrė motociklai ryte. Tai buvo truputį streso“, – pasakojo B. Bardauskas.  Šiame ralyje B. Bardausko pagrindinis tikslas yra pasiekti Dakaro finišą. „Paskutinį kartą Dakaro ralyje B. Bardauskas startavo 2009 m., tačiau trečiame etape nukritęs nuo motociklo susilaužė abi rankas. Neįtikėtinomis valios pastangomis ir skausmą malšinant vaistais jis įveikė dar tris etapus, bet septintojo etapo metu nusprendė pasitraukti iš lenktynių“, – rašoma komandos pranešime. Motociklų startai greičio ruože prasidėjo 19.30 val. B. Bardauskas startavo 19.54 val. Automobilių klasės sportininkai savo pasirodymą pradėjo 21.30 val. Antanas Juknevičius ant starto podiumo ne tik tradiciškai išskleidė lietuvišką Vytį, tačiau nustebino vietinius demonstruodamas Peru nacionalinės futbolo komandos marškinėlius ir susilaukė garsaus palaikymo. „Aktyviai neseku kitų sporto šakų, bet tai, kad Peru yra futbolo šalis – aišku bet kuriam atvykusiam į šalį. Praėjusiais metais Peru pirmą kartą po 36-iškovojo kelialapį į 2018-ųjų pasaulio futbolo čempionatą ir jiems tai prilygsta nacionalinei šventei, taigi nusprendėme pasveikinti ir šių metų Dakaro starto šeimininkus,“ – iškart po starto podiumo kalbėjo A. Juknevičius. „Dabar judame pirmo greičio ruožo link. Strategija paprasta – 31 km yra miniatiūrinė atkarpa palyginus su tuo, kas laukia artimiausias 14 dienų, todėl čia prisižaisti nereiktų – važiuosime su galva.“ B. Vanagas su šturmanu Sebastianu Rozwadowskiu ant podiumo broliškai kėlė į viršų rankas ir skleidė vėliavas su Lietuvos bei Lenkijos herbais. „Ačiū už palaikymą, – savo socialinio tinklo „Instagram“ paskyroje netrukus parašė B. Vanago komandos atstovai, o netrukus savo padėką telefonu perdavė ir pats lenktynininkas. – Dakaras žmonėms tampa išties svarbiu reiškiniu. Norisi, kad tautiečiai visa tai priimtų ne vien, kaip automobilių lenktynes, nes būdami čia turime kur kas platesnę ir prasmingesnę misiją. Vytis – labai reikšminga viena iš jos dalių. Ačiū už vis didesnį palaikymą. Mums tai labai daug reiškia.“   19. 50 val. greičio ruože B. Bardauskas pradėjo savo žygį motociklu. A. Juknevičius savo pasirodymą GR prasidėjo 21.50 val., B. Vanago - 21.52, o V. Žalos 22.07 val. Lietuvos laiku. Rezultatai Pirmieji greičio ruožą įveikė keturračių vairuotojai. Greičiausias buvo Čilės atstovas Igniacio Casale‘as, ruožą įveikęs per 27 min. ir 32 sek. Antroje keturračių grupės vietoje – rusas Sergejus Kariakinas, trečias – Sebastianas Souday‘us iš Prancūzijos. Keturračių klasė: Finišavus 136 motociklų klasės lenktynininkams, pirmąją vietą užėmė praėjusių metu Dakaro ralio nugalėtojas iš Didžiosios Britanijos Samas Sunderlandas. Nuo lyderio 20 min. ir 08 sek. atsilikęs B. Bardauskas - 126-oje vietoje, tačiau DELFI žiniomis, varžybų organizatoriai skyrė B. Bardauskui dviejų valandų baudą už praleistą navigacinį kelio tašką, tad lietuvis greičiausiai rikiuotėje smuks į paskutinę poziciją. Motociklų klasė:  „Kopos ganėtinai aukštos, buvo ir tokių, gana pavojingų vietelių, kurias su motociklu galima peršokti, o va automobilis, manau, gali ir nepravažiuoti. O šiaip viskas labai nuostabu. Motociklas sveikas, rankos sveikos, viskas gerai“, - po finišo kalbėjo Lietuvos lenktynininkas. Automobilių klasėje po pirmojo lyderis - katarietis Nasseras Al-Attiyah, nuo jo 4 minutėmis atsiliko V. Žala, kuris užėmė 20-ąją vietą. A. Juknevičius - 44-tas. Naktį Lietuvos laiku varžybų teisėjams patikslinus rezultatus ir baudas dalyviams, V. Žalos ekipažas pakilo į 19-ą vietą, o A. Juknevičiaus užkopė į 40-ąją. „Panašų tempą reikėtų laikyti ir rytoj, bet atsiranda rizika, o kol kas rizikuoti dar nesinori. Reikės pasisaugoti. Nesitikėjau, kad kopos bus tokios „minkštos“. Aišku, buvo ir sudėtingų situacijų, bet išsikapstėm,“, - gera nuotaika spinduliavo V. Žala. Nugalėtojo titulą ginantis prancūzas Stephane'as Peterhanselis po prologo rikiuojasi tik vienuoliktas. Jo komandos draugas septyniskart pasaulio ralio čempionas Sebastienas Loebas vos po trijų kilometrų susidūrė su stabdžių problemomis ir finišavo tik 27-as. B. Vanago komandai, likus keliems kilometrams iki trasos finišo iškilo problemų dėl kuro tiekimo sistemos. Jokios techninės pagalbos Dakare naudoti negalima, todėl vienintelė išeitis buvo kitų lenktynininkų geranoriškumas. Pagalbos ranką ištiesė vienos sunkiasvorių automobilių klasės komanda, kuri partempė B. Vanago „Toyotą“ iki pat finišo linijos. Ekipažas liko tik 87-oje vietoje, o po rezultatų patikslinimo pakilo į 82-ą. „Pradžia buvo labai gera, vėliau turėjome šiek tiek bėdų su navigacija, jas išsprendėm, bet likus 2 km iki finišo – sustojo automobilis. Dingo benzino spaudimas, bandėm visokius triukus, niekas nepavyko, kol galiausiai partempė sunkvežimis. Tokia pradžia neoptimistinė. Žiūrėsim, aiškinsimės, kas nutiko“, - po ypatingai sunkios dakaro pradžios DELFI pasakojo B. Vanagas. Automobilių klasė: Sunkiasvorių automobilių klasėje pirmas finišą pasiekė čekas A. Lopraisas, kuris greičio ruožą įveikė per kiek daugiau nei 25 minutes. Nuo jo 22 sekundėmis atsiliko olandas M. Van Den Brinkas. Sunkvežimių klasė:  Sekmadienį antrajame etape sportininkai iš Pisko per smėlynus važiuos kilpa ir sugrįš į tą patį bivuaką. Iš viso jiems reikės įveikti 278 kilometrus, iš kurių įskaitiniai jau bus 267 km.