„Ford“ Europoje pelno negavo nuo 2011 iki 2014 metų. Per tą laiką bendrovė Senojo žemyno rinkoje prarado 3,1 mlrd. dolerių (apie 2,94 mlrd. Eurų). O tada buvęs bendrovės vykdomasis vadovas Alanas Mulally ėmėsi įgyvendinti agresyvią restruktūrizacijos programą, kurioje buvo numatytas trijų gamyklų uždarymas, tūkstančių darbo vietų atsisakymas ir klientus pradžiuginti turintis „Ford“ produkcijos atnaujinimas, įskaitant sportinius ir prabangesnius automobilius. Nors GM Europoje pardavinėja įvairių prekės ženklų modelius, „Ford“ didžiausią dėmesį skyrė būtent savo vardo automobiliams, net svarstė galimybę iš regiono rinkos išimti „premium“ segmento atstovą „Lincoln“, kad šis užleistų vietą „Ford“ modeliams su „Vignale“ įrangos lygiu. Strategija pasiteisino – „Ford“ pastaruosius dvejus metus Senajame žemyne gauna pelno. Pavyzdžiui, 2016 metais pelnas pasiekė 1,2 mlrd. dolerių (1,14 mlrd. eurų) neatskaičius mokesčių. Vadovybė viliasi, kad gerai seksis ir 2017 metais, nors ir tikimasi mažiausiai 600 mln. dolerių (569 mln. eurų) išraiškos smūgio po Didžiosios Britanijos sprendimo trauktis iš Europos Sąjungos. „Ford“ sprendimas mažinti nenaudingas gamybos apimtis uždarant gamyklas darbuotojų buvo sutiktas gana nepalankiai. Bendrovės gamyklos Belgijos Genko mieste darbuotojai protestavo prieš kompanijos sprendimą, netgi buvo blokavę pastatą. Maždaug tuo metu, kai 2014 metų gruodį nuo konvejerio nuriedėjo paskutinis baltas „Galaxy“, „Ford“ uždarytos gamyklos darbuotojams – 4300 žmonių – sumokėjo apie 750 mln. dolerių (712 mln. eurų) kompensacijomis. Sautamptono gamykla Anglijoje, kur buvo gaminamos dalys „Transit“ modeliams, taip pat buvo uždaryta. Darbo neteko 500 žmonių, nors „Ford“ ir tvirtino, kad jiems padės arba susirasti naują darbą kitose įmonės gamyklose, arba pateiks viliojančių išankstinės pensijos siūlymų. „Ford“ atsisakė ir gamyklos Londono Dagenhamo priemiestyje, kur dirbo per tūkstantį žmonių. Gamybos procesą iš minėtųjų trijų fabrikų perkėlė į pigesnes šalis, tarp kurių – Ispanija ir Turkija. Automobilių gamintojas restruktūrizacijos procesą tęsia ir toliau. Atstovai dar 2016 metų pradžioje sakė, kad maždaug 10 tūkst. etatinių darbuotojų pasiūlys „rinktis laisvesnę darbo formą“. Toks žingsnis esą per metus padėtų sutaupyti 200 mln. dolerių (190 mln. eurų) administracinėms išlaidoms. Be to, „Ford“ sėkmingai stiprina ir savo produkcijos apyvartą. „Transit“ ir „Transit Connect“ – pramonės lyderiai. „Ford“ jau dveji metai iš eilės yra geriausias komercinių transporto priemonių pardavėjas visoje Europoje. „Ford“ taip pat naujam gyvenimui prikėlė populiarius miesto visureigius, tokius kaip „EcoSport“ ir „Kuga“. Be to, išaugo koncerno sportinių automobilių pasiūla su atnaujintais „Focus RS“, „Focus ST“, „Fiesta ST“ ir „Mustang“. Bendrovės atstovų teigimu, praeitais metais tokių automobilių pardavimai išaugo net 60 proc. „Ford“ įrodė, kad Europa gali būti pelninga rinka gamintojams iš Jungtinių Valstijų – tereikia reikiamos produkcijos, gamybos, sumanaus vadovavimo ir prekės ženklo žinomumo pusiausvyros.