Bet tai nereiškia, kad nuolatinės srovės greitojo įkrovimo stotelės yra pats geriausias sprendimas, kadangi ši įkrovimo technologija palaikoma ne visuose elektromobiliuose ir juos galima įkrauti tik naudojant lėtesnį kintamosios srovės įkrovimą. Todėl technologijų kompanija „Continental“ sukūrė universalų, skirtingų įkrovimo vietų infrastruktūros sprendimą – „AllCharge“ įkrovimo sistemą, kuri leidžia elektromobilius krauti naudojant bet kokią srovę ir maksimaliai efektyviu būdu. Pirmą kartą ši sistema buvo pristatyta prieš mėnesį vykusiame „Continental TechShow2017“ renginyje, taip pat įvertinta prestižiniu „Auto Test“ žurnalo apdovanojimu „Jungiamumo“ kategorijoje „Auto Test Awards 2017“ ceremonijoje. Visuomenei šis pažangus elektromobilių įkrovimo būdas bus pristatytas rugsėjo mėnesį vyksiančioje Frankfurto automobilių parodoje. „Džiaugiamės įvertinti šiuo apdovanojimu, kuris patvirtinimo, kad populiarėjant elektromobiliams reikia praktiškų ir greitų įkrovimo sprendimų, – atsiimdamas apdovanojimą Kelne vykusioje ceremonijoje sakė „Continental“ Pavarų departamento Technologijų ir inovacijų skyriaus vadovas dr. Oliveris Maiwaldas. – Kurdami „AllCharge“ sistemą mes pasitelkėme visą savo ilgametę patirtį ir žinias technologijų inovacijose ir siekėme, kad elektromobilių įkrovimas taptų toks pat paprastas kaip ir automobilio degalų užpylimas.“ „Continental“ inžinierių sprendimas yra neįtikėtinai paprastas. Vietoje to, kad automobilyje montuotų papildomą įrangą, kuri pritaikyta skirtingo tipo įkrovimo stotelėms, jie pačią elektros pavarą panaudojo kaip galingą įkrovimo sistemą. Šis sprendimas leido panaudoti esamus elektromobilio elementus, kadangi elektros pavara su srovės keitikliu naudoja tiek kintamąją, tiek ir nuolatinę srovę. Iki dvylikos kartų greitesnis įkrovimas ir 230 voltų automobilio elektros grandinė „AllCharge“ sistema leidžia elektromobilius krauti bet kokioje įprasto ir greitojo įkrovimo stotelėje ir yra pritaikyta iki 800 V siekiančiai įtampai bei 350 kW galiai. „Vairuotojams daugiau nebereikės sukti galvos, kur rasti reikiamą įkrovimo stotelę. Jų elektromobilis bus pritaikytas visoms technologijoms, nuo vienfazės kintamosios srovės iki greitojo tiesioginės srovės įkrovimo stotelių“, – sako dr. O. Maiwaldas. Labiausiai naujos sistemos privalumas pasireikš kraunant elektromobilius įprastose miestų kintamosios srovės įkrovimo stotelėse (kurias įrengti kainuoja gerokai pigiau nei greitojo įkrovimo stoteles), kur „Continental“ technologija leis elektromobilius įkrauti iki dvylikos kartų greičiau nei tai įmanoma šiandien. Be to, elektromobilis visada bus kraunamas maksimalia galia, tad jį įkraunant iš 350 kW greitojo įkrovimo stotelės, užteks vos 5 minučių, kad vėliau būtų galima nuvažiuoti maždaug 150 kilometrų,. Dar vienas naujos krovimo technologijos privalumas yra jos dvikryptė srovės tiekimo galimybė. Tai reiškia, kad elektromobilis gali tiekti 230 V įtampos elektros srovę išoriniams prietaisams nuo nešiojamųjų kompiuterių iki šaldytuvų ir kitų buitinių prietaisų.