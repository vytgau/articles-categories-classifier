Priešpaskutiniame sekmadienio greičio ruože lietuviai bendroje įskaitoje buvo pakilę iki šešioliktos pozicijos, visgi keliolika sekundžių kainavusi navigacijos klaida atitolino juos nuo dienos lyderių. Po trečios ralio dienos ir šešių greičio ruožų šių metų istoriniame Monte Karlo ralyje pirmauja prancūzų Firmino Bouro ir Laurent'o Carriono komanda, važiuojanti 1974 m. „Alpine Renault A310“. Lietuviai dabar yra surinkę 830 baudos taškų – beveik dvigubai daugiau, nei dabartiniai lyderiai, turintys 420 baudos taškų. Tačiau, palyginimui, paskutiniame šimtuke esančių ekipažų surinktos baudos jau skaičiuojamos dešimtimis ir net šimtais tūkstančių taškų. Per tris ralio dienas iš lenktynių dėl techninių gedimų arba pavėlavimų iškrito 15 ekipažų. „Ralis tik įsibėgėja ir su kiekviena diena darosi vis įdomiau, nes laikų skirtumai tarp pirmųjų ralio dešimtuko pozicijų skaičiuojami sekundėmis, o tai kelia didelę sportinę įtampą, dėl kurios čia kaip tik ir atvažiavome. Pergyvenu, kad praradome keliolika sekundžių bandydami kalnuose teisingai pasirinkti kelio knygoje dviprasmiškai atrodančią kryptį, tačiau iš kitos pusės džiaugiuosi, kad varžytis su Europos klasikinio ralio senbuviais tikrai galime“, – kalbėjo K. Raišys. Obuolių pyragas – šventoji ralio tradicija Sekmadienį „Flameris Racing“ komanda kartu su kitais „Rallye Monte Carlo Historique“ dalyviais buvo sustoję Antraigues-sur-Volane kaime, kur prie Yves'o Jouanny šeimos restorano „La Remise“ daugiau kaip 40 metų tradiciškai stoja didžiausios Monte Karlo ralio legendos. Po Sébastieno Loebo, Marcuso Gronholmo, Miko Hirvoneneno, Sébastieno Ogier ar Didier Auriolio tradicinį specialiai Monte Karlo ralio dalyviams keptą obuolių pyragą valgė ir K. Raišys. Tiesa, skirtingai nuo pasaulio ralių čempionų savo lenktynininko kostiumo lietuvis „La Remise“ restorane nepaliko. „Flameris Racing“ liemenės jam ir komandos šturmanui ypač prireiks ir šiandien, nes kitoje Valanso miesto pusėje esančiuose Alpių priekalnėse lenktynininkai turės įveikti dar 450 kilometrų. Iš jų vėl keturi važiavimai – sportiniai greičio ruožai.  „Šiandien mums gali prireikti ne tik šiltų liemenių, bet ir naujo dygliuotų žieminių padangų komplekto. Sinoptikai kalnuose pranašauja sniegą, pūgą ir ledą. O tai – įdomaus etapo pranašas“, – puikios nuotakos ryte nestokojo K. Raišys. MGB rūpinasi geriausias mechanikas K. Raišio ir šturmano V. Gečiausko vairuojamas „MGB Roadster‘‘ po beveik pusantro tūkstančio Prancūzijoje įveiktų kilometrų veikia be priekaištų. Technine automobilio priežiūra po kiekvieno ruožo kalnuose rūpinasi kartu važiuojantis K. Raišio tėvas Algimantas Raišys. Sustojimuose tarp dienos greičio ruožų jis patikrina automobilio skysčius – tepalo lygį, aušinimo skystį, užpildo degalais sportinės mašinos baką ir langų apiplovimo talpą. Sūnaus Karolio vairuojamą ekipažą su techninės pagalbos mikroautobusu ir priekaba A. Raišys lydi visuose dienos ruožuose. Jo mašinoje yra visi „MGB Roaster“ remontui reikalingai įrankiai, atsarginės dalys, degalai ir padangų komplektai. A. Raišys yra ilgametis K. Raišio komandos „Flameris Racing“ vyriausiasis mechanikas, lydintis jį per visą sportininko karjerą.